Conform art.3 lit.f) din Legea instituţiilor financiare, nr.550-XIII din 21.07.1995, prin bancă se înţelege „instituţie financiară care acceptă de la persoane fizice sau juridice depozite sau echivalente ale acestora, transferabile prin diferite instrumente de plată, şi care utilizează aceste mijloace total sau parţial pentru a acorda credite sau a face investiţii pe propriul cont şi risc”. Această definiţie se axează, în principal, pe ideea că băncile reprezintă persoane juridice autorizate, punându-se astfel accentul pe condiţia sine qua non a autorizării acestora de către Banca Naţională a Moldovei, autorizaţie în a cărei absenţă băncile nu îşi pot desfăşura activitatea.

O altă definiţie a băncii întâlnită în literatura de specialitate, pe care o considerăm şi cea mai completă, este cea formulată de profesorul Costin C. Kriţescu, conform căreia banca este „o instituţie financiară, ale cărei funcţii principale sunt: (1) atragerea mijloacelor băneşti temporar disponibile ale clienţilor în conturile deschise acestora; (2) acordarea de credite pe diferite termene; (3) efectuarea de viramente între conturile clienţilor şi de transferuri în conturile deschise la alte bănci; (4) emiterea de instrumente de credit şi efectuarea de tranzacţii cu asemenea instrumente; (5) vânzarea-cumpărarea de valută şi alte operaţiuni valutare”. Se observă, astfel, că, pentru a defini băncile, autorul apelează la o enumerare a celor mai importante funcţii şi categorii de operaţiuni caracteristice acestor instituţii.

Aceeaşi modalitate de definire prin enumerare exemplificativă o întâlnim şi în lucrări din dreptul francez: „banca este acea instituţie publică sau privată care facilitează plăţile întreprinderilor şi ale particularilor, primeşte şi împrumută fonduri şi girează mijloace de plată”, sau în sistemul de drept common-law: „băncile sunt acele organizaţii care primesc depozite, acordă credite, plătesc cecuri şi prestează alte servicii specifice clienţilor”. Legat de sistemul common-law, trebuie să precizăm că, pentru a fi bancă, o instituţie trebuie să îndeplinească cumulativ trei condiţii: să încaseze cecuri pentru clienţi, să plătească cecurile trase de clienţii săi şi să ţină conturi curente pentru clienţii săi.

Înainte de a trece la definirea sistemului bancar, trebuie observată legătura foarte strânsă ce există între aceasta şi cea de aparat bancar. La o analiză mai atentă, observăm că, deşi se face distincţie între sensurile celor două noţiuni, acestea sunt complementare, făcând aproape imposibilă analiza lor separată, prin excluderea din studiu a uneia dintre ele. Această legătură rezultă chiar din definiţia dată sistemului bancar, conform căreia acesta reprezintă „ansamblul operaţiilor şi tranzacţiilor active şi pasive efectuate de aparatul bancar”. Aparatul bancar este definit ca fiind „ansamblul diverselor categorii de bănci cu capital autohton sau privat, precum şi combinaţii mixte ale acestora, ce îşi desfăşoară activitatea pe teritoriul unei ţări”. Astfel, se poate desprinde concluzia că, în timp ce aparatul bancar reprezintă modul de organizare a băncilor, sistemul bancar se referă la operaţiunile realizate de aceste bănci.

Conform opiniilor exprimate în literatura de specialitate, rolul băncilor este, dacă nu unic, cel puţin special, în comparaţie cu alţi agenţi economici din sectorul real sau financiar, dezvoltarea bancară asigurând, în ultimă instanţă, structura necesară funcţionării economiei de piaţă.

Băncile, datorită „calităţii lor de intermediar principal în relaţia economii-investiţii, relaţie hotărâtoare în creşterea economică”, reprezintă o categorie aparte de instituţii financiare, care asigură lichiditate şi servicii de plăţi, formează o modalitate de transmisie a politicii monetare şi exercită disciplină financiară asupra debitorilor. Procesul de intermediere bancară influenţează în mod decisiv dezvoltarea economică a unei ţări prin faptul că băncile mobilizează o resursă deficitară – capitalul – şi o alocă imparţial pe baza unei analize riguroase de credit către cele mai sigure şi eficiente investiţii. În plus, băncile asigură disciplina financiară în cadrul unei economii, întrucât ele trebuie să se asigure că îşi vor recupera resursele financiare împrumutate, cu un randament adecvat. Prin urmare, băncile vor ierarhiza proiectele de investiţii în funcţie de randament şi risc şi vor monitoriza modul de utilizare a fondurilor împrumutate. Astfel, prin intermediul unei activităţi eficiente şi sănătoase, băncile impun disciplina financiară la scara întregii economii. Toate aceste funcţii explică de ce băncile sunt supuse unui grad mai ridicat de reglementare şi supraveghere decât în cazul celorlalte instituţii din cadrul economiei.
