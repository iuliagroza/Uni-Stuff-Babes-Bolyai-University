Problematica democraţiei ca fenomen şi a democratizării ca proces a fost şi rămâne una permanentă în ştiinţele politice, începând cu Aristotel (fondatorul politologiei tradiţionalele) şi cu N. Machiavelli (fondatorul politologiei moderne) şi ajungând la teoreticienii politici contemporani (R. Aron, M. Duverger, R.A. Dahl, T. Parsons, A. Toffler, A. Lijphart, D. Bell, R.K. Merton, S.M. Lipset, C.R. Mills, M. Voslenski, M. Djilas şi mulţi alţi autori de referinţă). Această dinamică în interpretarea problematicii date, împletită cu moştenirea liberală, a dus la configurarea, în lumea occidentală cu economie capitalistă, a experienţelor aşa-numitelor regimuri „liberal-democrate”.

Potrivit lui Aristotel (384-322 î. Chr.), democraţia comportă o definiţie normativă şi una descriptivă. Pe de o parte, democraţia este guvernarea celor mulţi şi săraci, opusă atât aranjamentului constituţional oligarhic, ai cărui titulari sunt cei puţini şi bogaţi, cât şi celui monarhic, în care puterea aparţine unei singure persoane. Pe de altă parte, pentru Aristotel, democraţia are, ca şi celelalte două moduri de guvernare, atât merite, cât şi inconveniente. De aceea el stabileşte că preferabilă este întotdeauna guvernarea mixtă, care combină virtuţile democraţiei cu cele ale monarhiei şi oligarhiei, eliminând în acelaşi timp defectele celor trei moduri de organizare a puterii. De fapt, gânditorul grec neacceptând regimurile politice democratice, care conduc la polarizarea societăţii (în bogaţi şi săraci), le identifică în lucrarea sa de filosofie politică „Politica” drept o sursă de instabilitate politică şi imprudenţă.

Modelul aristotelic, care considera ca fiind, în cele din urmă, formele de guvernământ cele mai indicate formele „mixte”, va fi acceptat în repetate rânduri de gândirea occidentală. La fel, cu anumite rezerve faţă de guvernarea democratică, se plasează în epoca Renaşterii şi N. Machiavelli (1469-1527), primul teoretician al politicii, care în lucrarea „Discursuri la prima decadă a lui Titus Livius” (1517) afirmă că nu întotdeauna cei care au dreptul să guverneze ştiu să o facă. În altă lucrare, „Principele” (1513), gânditorul renascentist caută o corelaţie optimală între cârmuitor şi popor, găsind-o în puterea forte. În acelaşi timp, el condamnă puterea tiranică care desfrânează deopotrivă şi conducătorii, şi masele.

Pentru M. Weber (1864-1920), fondatorul sociologiei politice a sec. al XX-lea, democratizarea nu însemna nici redistribuirea puterii în favoarea maselor şi nici un control asupra sferei politice din partea societăţii. Astfel de idei erau iluzorii în secolul birocratizării. Democraţia însemna, în primul rând, un mod de selectare a liderilor prin sufragiul general care le conferea legitimitate, şi, în al doilea rând, o transformare a organului legislativ într-un forum de discuţie a politicii şi un mecanism de eliminare a liderilor care au pierdut încrederea. Deci democraţia nu este un scop în sine, ci un mijloc pentru a-i obliga pe toţi să respecte legile, precum şi pentru atragerea populaţiei la treburile publice ale statului. La fel, el mai subliniază faptul că problema principală rezidă în guvernarea democratică a societăţii, în relaţia reciprocă între lider – stat – mase , lansând o viziune proprie asupra puterii birocratice, la care vom reveni mai jos.
