Strada. Un loc banal. Uneori anost. Cunoscut tuturora și frecventat de fiecare dintre noi. Nimic mai firesc decât să străbați strada. O facem mai toți fie că ne deplasăm către locul de muncă, către magazinul de unde ne facem cumpărăturile, când mergem în vizită la prieteni sau pur și simplu când dorim să ne plimbăm. Toate acestea par să facă parte din firescul cotidian a lui Homo Sapiens al secolului XXI.

Dacă ne raportăm însă la om ca specie și mai ales la istoria acestei specii, vom constata imediat că toate aserțiunile de mai sus ocupă un loc insignifiant și absolut marginal în istoria evoluției culturale a umanității. Aceasta pentru simplul motiv că specia noastră își găsește originile cu mai bine de două sute de mii de ani în urmă, pe continentul african. Din această lungă perioadă de timp, omul a trăit aproximativ zece, douăsprezece mii de ani în ceea ce azi numim civilizație. Un mic calcul ne arată că zece mii de ani reprezintă doar 5% din timpul speciei noastre. În rest, omul și-a câștigat existența ca și vânător – pescar – culegător, străbătând zilnic zeci de kilometri, nu pe străzile orașelor ci prin savane, prerii, păduri și jungle. Peisajul străzii ar fi așadar ceva complet străin, nefiresc și ieșit din comun pentru cea mai mare parte a strămoșilor care ne-au precedat, chiar dacă nouă ni se pare astăzi firescul însuși.

Așa cum ne învață istoria arheologiei, civilizația a apărut pe teritoriul de azi al Irakului, în zona numită Mesopotamia. Acolo e locul unde s-au dezvoltat primele construcții monumentale, sub forma templelor religioase, în forme arhitectonice pe care le numim cu un termen tehnic zigurați. Tot atunci, în jurul templelor au apărut și primele străzi, sau cel puțin un tip de alei care semănau cât de cât cu conceptul de stradă din mintea omului contemporan. Ceva mai încolo și în diverse locuri ale globului, civilizația a început să se extindă împreună cu dezvoltarea agriculturii, în Egipt, Europa, India, China, iar apoi America Centrală. Treptat, civilizația s-a întins pe întreg mapamondul și odată cu ea s-au adâncit și inegalitățile sociale. De fapt, inegalitățile sociale, stratificarea socială și nedreptățile sociale au constituit o marcă de bază a ceea ce numim civilizație. Iar asta mai ales datorită faptului că, doar odată cu civilizația, constatăm diferențieri sociale și oameni pe care obișnuim să îi numim săraci, dar și alții pe care îi caracterizăm ca fiind bogați. Până atunci, societatea umană era compusă din mici grupuri, de cele mai multe ori formate din indivizi care se înrudeau unii cu alții și care trăiau într-un gen de societate pe care antropologii le numesc egalitariste și unde accesul la resurse era aproximativ același pentru toți membrii respectivei comunități.