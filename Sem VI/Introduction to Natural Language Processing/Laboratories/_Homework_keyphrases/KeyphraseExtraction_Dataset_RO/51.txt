Particularităţile de ispăşire a pedepsei cu închisoarea în perioada de tranziţie sunt determinate de noile schimbări democratice ce au loc în Republicii Moldova, de reformele radicale în viaţa socială, economică şi spirituală. Dar, care este situaţia reală şi ce se întâmplă după pronunţarea sentinţei privative de libertate? Sentinţa se execută şi din acest moment greşelile societăţii ating culmea. Condamnaţii primari, oamenii neperverşi, pentru care, în multe cazuri, ar fi fost suficientă o pedeapsă nonprivativă de libertate cu funcţie de intimidare, sunt încarceraţi în societatea celor mai primejdioşi criminali, fiind trimişi ca ucenici la şcoala acestora. Infractorii primari sunt plasaţi în izolatoarele de anchetă în aşa fel ca să se poată familiariza cu atmosfera criminalilor, să se poată „infecta cu microbii perversităţii şi ai stricăciunii”. Şi, spre regret, nu este nimeni şi nimic ce ar putea paraliza şi împiedica acest proces de disoluţiune morală ce se începe în condamnatul cel mai onest chiar din prima zi a încarcerării sale. În primul rând, personalul închisorilor noastre, chiar dacă ar dori să ajute la refacerea morală a condamnaţilor, la stimularea sentimentelor bune, nobile, nu o poate face, fiindcă nu are pregătirea necesară în această privinţă şi nu are condiţiile materiale şi morale necesare la o astfel de operă. Adevărul este şi mai trist, căci în multe cazuri personalul este compus din indivizi corupţi, ei înşişi fiind criminali. Aceştia alimentează, speculează, exploatează condamnaţii în scopul de a se îmbogăţi. Astfel, penitenciarele, în loc de a deveni instituţii de corectare, reeducare, reformare, readaptare socială, devin adevărate incubatoare, şcoli, ateliere pentru pregătirea şi desăvârşirea criminalilor. Cine a intrat în închisoare, oricât de noncriminal ar fi fost, mai mult ca sigur va ieşi criminal.

Cu drept cuvânt, pe faţada închisorilor noastre s-ar putea afişa lozinca „Lăsaţi orice speranţă cei intraţi aici!”. Situaţia este şi mai tristă atunci când unii infractori primari, minori, ajung atât de uşor în închisori, pentru infracţiuni comise într-o clipă de criză acută. Alţii însă, criminali persistenţi şi primejdioşi, se strecoară pe furiş, cu multă abilitate printre textele Codului penal sau ştiu să le facă mai elastice, fiindcă au situaţii înalte sau se află sub protecţia şi umbrela oamenilor cu astfel de situaţii, împrăştiind în jurul lor corupţia. Ieşiţi din închisori, demoralizaţi şi infectaţi cu microbul criminalităţii, criminalii ce şi-au executat pedeapsa sunt respinşi de societate şi vor trebui să rămână pe calea comiterii crimelor.
