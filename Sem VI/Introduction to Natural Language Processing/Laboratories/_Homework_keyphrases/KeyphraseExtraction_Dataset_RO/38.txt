Dimensiunile şi formele de manifestare a terorismului au determinat ca acest fenomen să devină la început de nou mileniu cea mai mare ameninţare pentru comunitatea internaţională. Ameninţările teroriste, precum şi reacţia comunităţii internaţionale faţă de acestea au implicaţii şi consecinţe majore asupra tuturor domeniilor vieţii sociale şi, mai ales, asupra modului în care responsabilii politici decid să fie angajate şi întrebuinţate capacităţile militare în viitoarele operaţiuni de combatere a terorismului.

Ceea ce afectează şi mai mult pacea şi securitatea lumii este faptul că în susţinerea terorismului internaţional s-au implicat şi unele state, care apără şi tutelează diverse organizaţii teroriste. Cauza susţinerii acestor organizaţii diferă de la factorul religios până la sfârşitul războiului rece şi globalizarea proceselor social-economice în lumea contemporană.

Una dintre cele mai active regiuni în susţinerea terorismului este Orientul Mijlociu. În această regiune atacurilor teroriste au fost expuse, în special, cetăţenii şi interesele SUA şi ale Israelului. Alte state cu activitate teroristă intensă sunt Algeria şi, la un nivel mai scăzut, Egiptul, unde organizaţiile fundamentaliste islamice folosesc acest procedeu pentru a lupta împotriva guvernului. Terorismul este prezent şi în alte state. Spre exemplu, în ţările din America Latină, în special sub forma guerilelor urbane sau rurale. Alte state afectate de terorism sunt SUA, Israel, Spania şi Irlanda de Nord, Bosnia-Herţegovina, Kosovo şi, sporadic, Turcia şi Grecia. În Afganistan se constată că situaţia rămâne instabilă, în pofida eforturilor Coaliţiei de a sprijini Statul Afgan Islamic de Tranziţie (TISA); elemente ostile s-au adăpostit în zone izolate, de unde acţionează în scopul întreţinerii stării de instabilitate şi pentru discreditarea străduinţei ISAF şi ale coaliţiei internaţionale.

De menţionat că impactul şi modul de abordare a actelor teroriste s-au modificat considerabil. Dacă până în prezent terorismul era considerat ca o formă de conflict de intensitate scăzută, fiind situat la extremitatea inferioară a spectrului unui conflict armat care putea genera un război, de acum înainte fenomenul terorist, în întregul său, este tratat drept o nouă formă de război, capabil să determine probleme şi să provoace consecinţe ca şi un război classic.

Asistăm în prezent la o uluitoare diversitate de războaie separatiste, violenţe etnice şi religioase, dispute asupra frontierelor, frământări civile şi atacuri teroriste, împingând o mulţime de imigranţi peste hotarele naţionale. În economia globală, tot mai strâns integrată, aceste mici conflicte declanşează efecte secundare în ţările înconjurătoare. Astfel, un scenariu cu multe războaie mici îi determină pe planificatorii militari ai multor armate să privească din nou spre ceea ce ei numesc „operaţiuni speciale” sau „forţe speciale” – războinicii de nişă ai zilei de mâine.
