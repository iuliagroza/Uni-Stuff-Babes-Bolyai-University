Procesul de modernizare al statului român, inițiat în a doua jumătate a secolului al XIX-lea, a însemnat o perioadă de prefacere instituțională realizată într-un ritm alert, utilizându-se forme preluate din Europa Occidentală. Întrucât se avea în vedere și reforma juridică a Principatelor Române se impunea organizarea și reglementarea unui Corp de avocați care să facă față cerințelor unui sistem juridic modern. Perioada de reforme și de adoptare a acestor noi legi s-a desfășurat într-un timp în care întreaga Europă era obsedată de codificare. Pentru a înțelege mai bine contextul, menționăm că în cazul Codului Civil, elaborat la inițiativa lui Al. I. Cuza, lucrările duraseră 40 de zile, probabil timpul necesar traducerii din limba franceză. Codul era aprobat pe 26 noiembrie 1864, iar pe 4 decembrie 1864 era promulgat, urmând să intre în vigoare din 1 ianuarie 1865. Tot în 4 decembrie fusese publicată în Monitorul Oficial legea cu privire la înființarea Corpului de avocați, ce urma să intre în vigoare din 1 ianuarie 1865. Un traseu asemănător cunoscuseră și alte legi, precum cele referitoare la organizarea învățământului și a magistraturii. Principele Al. I. Cuza relua, în fond, modelul dat de Napoleon Bonaparte care reînființase Facultățile de Drept și barourile de avocați pentru a produce juriștii necesari aplicării Codului său Civil.

Acest aspect a generat în epocă apariția așa-zisei teorii a „formelor fără fond‖. În articolul de față avem în vedere studiul unei asemenea forme, preluată după modelul francez și implementată în spațiul românesc. Este vorba despre înființarea și reglementarea activității Corpului de avocați români. Din punct de vedere istoriografic acest domeniu a mai fost cercetat. Inițial s-a pornit de la o serie de articole disparate, apărute în publicațiile juridice de la sfârșitul secolului al XIX-lea, referitoare la Corpul avocaților și la barouri, au urmat primele volume dedicate începutului avocaturii, apărute în perioada interbelică, iar în perioada contemporană s-au înregistrat de asemenea unele cercetări științifice. În toate aceste lucări se menționează frecvent preluarea și implementarea modelului francez în, pe atunci, Principatele Unite. Dar, am remarcat că, în ciuda acestor demersuri a rămas necercetat de o manieră sistematică un aspect interesant, anume până la ce nivel se mersese în preluarea acestui model și, mai ales, cum a fost el receptat în mediul juridic românesc. Acest lucru am încercat să îl facem în paginile următoare pentru a exemplifica difuziunea dreptului francez în România. Menționăm aici un aspect referitor la sorgintea legii cu privire la avocați din 1864. Conform unor documente descoperite în Arhiva din Iași, un decan al Baroului Iași afirma că acea lege ar fi fost preluată după modelul genovez.
