Istoria pedagogiei constituie o ştiinţă pedagogică importantă care ocupă o poziţie specială în sistemul ştiinţelor educaţiei. Din punct de vedere epistemologic, este o ştiinţă pedagogică fundamentală, necesară în studiul întreprins de orice altă ştiinţă a educaţiei, mai veche sau mai nouă. Din această perspectivă, toate ştiinţele pedagogice sau ştiinţele educaţiei, trebuie să îşi fundamenteze demersul pe o cunoaştere istorică a domeniului cercetat.

La acest nivel putem plasa şi propriile noastre cercetări, raportate la: a) reforma învăţământului proiectată şi realizată într-o epoca istorică determinată (România, 1864-1944) (problematică subordonată teoriei generale a educaţiei / fundamentelor pedagogiei); b) managementul lecţiei ( subordonat teoriei şi metodologiei instruirii / didacticii generale), tratat din perspectiva evoluţiei istorice, prin analiza contribuţiilor aduse de clasicii pedagogiei, Comenius şi Herbart şi de reprezentanţii curentului Educaţia Nouă (Decroly, Claparede, Dewey, Ferriere, Cousinet), contribuţii valorificate diacronic şi în prezent, în construcţia unor noi modele de conducere a lecţiei ca „microsistem de instruire, perfectibil prin diferite „sisteme alternative şi complementare (Ioan Cerghit, coord., 1983, Ioan Cerghit, 2008).

Din perspectivă epistemologică cercetarea istorică solicită elaborarea şi valorificarea unui model de analiză, aptă să grupeze ideile şi personalităţile pedagogice importante, cu contribuţii semnificative, confirmate în timp. Un astfel de model este cel utilizat de Ştefan Bârsănescu, încă din 1936, necesar pentru a analiza „critic şi genetic, evoluţia istorică a domeniului. El poate răspunde la întrebarea fundamentală – „Cum a fost concepută pedagogia‖ din punct de vedere al obiectului de studiu propriu şi al metodologie de cercetare specifică ?... (Ştefan Bârsănescu, 1976, p.8). Răspunsul oferit marchează existenţa a patru modele sau paradigme, identificabile în istoria pedagogiei, dezvoltată, în opinia autorului pe parcursul a patru etape: a) pedagogia clasică, afirmată istoric până în anul 1900, sub influenţa autorilor clasici Comenius, Rousseau, Harbart; b) pedagogia experimentală, perioada 1900-1919 care fixează obiectul educaţiei la nivelul copilului cercetat prin metodologia experimentală, care propune şi o didactică experimentală (Meumann, Lay, Binet; c) pedagogia ştiinţifică, psihologică şi socială, perioada 1920-1945, dezvoltată, în mod special, sub impulsul reprezentaţilor curentului Educaţia nouă (Dewey, Montessori, Claparede, Decroly, Ferriere, Cousinet; d) pedagogia, afirmată ca „ştiinţă a educaţiei, matură epistemologic după 1945, dezvoltată la nivelul a două curente, pedagogia psihologică şi pedagogia sociologică, în funcţie de care au fost multiplicate „ramurile pedagogiei şi pedagogiile diferenţiale, pe fondul unui „conţinut teoretic compus, de regulă, din trei elemente fundamentale: teorii, legi şi principii (…), elaborate prin modalitatea de cercetare aposteriori (Brezinka, Debesse, Ardoino, Berger, Hubert etc.) (Ibidem, pp., 350; 358).