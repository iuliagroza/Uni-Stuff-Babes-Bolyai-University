„Globalizarea” în calitate de categorie economică este tot mai des criticată în literatura economică internaţională de specialitate, fiind considerată drept un cuvânt parazitar, produs prin euforia căderii „cortinei de fier”. Cu toate acestea, în Republica Moldova „globalizarea” persistă în discursul academic şi politic, acest fapt producând rezultate controversate pentru definirea obiectivelor şi modalităţilor de asigurare a intereselor economice naţionale. În acest sens, noţiunea de „mondialism”, în calitate de tendinţă a practicilor şi teoriilor economice mondiale, pare a fi mai indicate

Prin ce se produce controversa menţionată a noţiunii/categoriei de „globalism”? În primul rând, din punct de vedere economic, categoria de „global” este cantitativ asociată cu astfel de noţiuni cum ar fi produsul global, care cuprinde totalitatea cantitativă a produsului intern brut din toate statele Terrei, sau stocul global de investiţii externe etc.

Plus la aceasta, opiniile cu privire la existenţa unor fenomene de cuprindere globală nu sunt susţinute prin date empirice. Astfel, spre exemplu:
	- fluxurile de investiţii străine directe (ISD) au crescut mai repede decât venitul mondial, iar uneori şi mai repede decât comerţul, în special în anii 1960 şi începând cu mijlocul anilor 1980. Între anii 1983 şi 1990, ISD au crescut cu o rată medie de 27% pe an, o mărire de patru ori în perioada unui deceniu. Către sfârşitul anilor 1990 fluxurile ISD au ajuns la valoarea anuală de circa 350 miliarde dolari SUA. În anul 2007 intrările de ISD au atins recordul anual de 1,8 trilioane dolari SUA;
	- regionalismul în perioada recentă se dezvoltă mult mai intens decât globalismul, numărul acordurilor comerciale despre care a fost oficial informată GATT/OMC a crescut de la 20 în 1990 la 86 în 2000 şi la 159 în 2007;
	- tendinţele regionale se demonstrează şi prin apariţia sau planurile de creare a monedelor regionale, cum ar fi Asean sau amero etc. 

În acest caz, prin ce se caracterizează aspectul calitativ al noţiunii/fenomenului de „globalism” şi în ce măsură acesta indică o cuprindere globală? Pentru a răspunde la această întrebare, vom supune examinării un set de teorii corelate cu categoria cercetată.
