Lucrări în vederea studierii acţiunii radiaţiei electromagnetice de intensitate joasă în diapazon milimetric asupra obiectelor biologice (microorganisme, plante, ţesuturi şi organe umane) se desfăşoară intens în ultimii 25 de ani în multe centre ştiinţifice din diferite ţări (Rusia, Ucraina, Germania, Italia etc.). Undele milimetrice de intensitate joasă ocupă diapazonul lungimii de undă λ –1-10 mm şi pot fi raportate la genul de iradiere neionizantă.

Dintre fiinţele vii, microorganismele au fost primele obiecte biologice care s-au utilizat pentru studierea efectelor de interacţiune cu undele milimetrice de intensitate joasă. Mai târziu, în calitate de obiecte pentru cercetare au fost alese celulele vii şi elementele structurale separate ale celulei. Materiale originale au fost obţinute la iradierea cu unde milimetrice asupra drojdiilor de panificaţie şi a celor de bere. La acţiunea radiaţiei milimetrice asupra drojdiilor Saccharomyces cerevisiae a fost evidenţiată posibilitatea schimbării calităţilor culturale, citologice, fiziologice şi păstrarea acestora în mai multe generaţii.

Efectul acţiunii radiaţiei milimetrice este determinat, conform mai multor publicaţii, de obiectul biologic, durata şi regimul de emitere. Interes deosebit prezintă efectul acţiunii undelor milimetrice de intensitate joasă în dependenţă de durata de iradiere.

Conform celor expuse, interes deosebit prezintă investigarea proprietăţilor biosintetice ale tulpinilor de drojdii pigmentate sub influenţa undelor milimetrice şi elaborarea procedeelor noi de sporire a productivităţii drojdiilor şi de obţinere a cantităţilor sporite de carotenoide.
