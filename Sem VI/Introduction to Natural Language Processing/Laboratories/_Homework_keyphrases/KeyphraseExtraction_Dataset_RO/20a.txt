Marea hoinăreală (în engleză O Brother, Where Art Thou?) este comedie-dramă din 2000 scrisă, produsă, editată și regizată de Joel și Ethan Coen. Filmul îi are în rolurile principale pe George Clooney, John Turturro și Tim Blake Nelson⁠, iar Chris Thomas King⁠, John Goodman, Holly Hunter, și Charles Durning⁠ au roluri secundare.

Acțiunea filmul are loc în anii 1930 în zonele rurale din Mississippi în timpul Marii crize economice. Povestea este o satiră modernă vag bazată pe poemul Odiseea de Homer care include aspecte sociale specifice sudului american. Titlul filmului este preluat din comedia Sullivan's Travels⁠ (1941) de Preston Sturges⁠ unde protagonistul este un regizor care ecranizeze lucrarea de ficțiune O Brother, Where Art Thou? despre criza economică.

O mare parte din melodiile utilizate în film sunt din acea perioadă. A fost unul dintre primele filme care au folosit o tehnică digitală de modificare a culorii⁠ cu scopul de a-i da peliculei un aspect tomnatic cu nuanțe de sepie. Lansat de Buena Vista Pictures⁠ - prin intermediul Touchstone Pictures⁠ - în America de Nord, Franța, Germania, Italia și Spania, respectiv de Universal Pictures în alte țări, filmul a fost bine primit de critici, iar coloana sonoră a câștigat un premiu Grammy pentru cel mai bun album al anului în 2002. Printre muzicienii country și folk care au fost dublați în film se aflau John Hartford⁠, Alison Krauss, Dan Tyminski⁠, Emmylou Harris, Gillian Welch⁠, Ralph Stanley⁠, Chris Sharp⁠, Patty Loveless⁠ și alții. Aceștia au participat la un turneu de concerte intitulat Down from the Mountain⁠ unde au interpretat coloana sonoră a filmului.

Trei deținuți - Ulysses Everett McGill, Pete și Delmar O'Donnell - scapă dintr-un grup de prizonieri înlănțuiți⁠ și pornesc spre locul în care Everett susține că ar fi îngropat o comoară înainte ca zona să fie transformată în lac. Cei trei urcă în drezina⁠ unui orb care le înșiră o suită de profeții și le spune că vor descoperi o comoară, dar nu cea pe care o caută. Cei trei se îndreaptă spre casa lui Wash, vărul lui Pete. Aceștia se stabilesc în hambarul său, însă Wash îl contactează pe șeriful Cooley care, împreună cu oamenii săi, incendiază hambarul. Fiul lui Wash îi ajută să scape.