Stejarului pufos (Quercus pubescens Wild.) este o specie sud-europeană, mediteraneană. În Republica Moldova se găseşte răspândită în silvostepă, mai ales în partea de sud a ţării. Suprafaţa stejarului pufos s-a restrâns considerabil datorită defrişării nemiloase în trecut a acestor păduri, pe terenurile respective fiind plantate culturi agricole. Exploatarea de-a lungul timpului a pădurilor de stejar pufos în regim de gospodărire crâng a cauzat îmbătrânirea fiziologică şi degradarea considerabilă a reprezentanţilor acestei specii. Actualmente, stejarul pufos se constituie din trupuri de pădure nu prea mari şi formează arborete care şi-au pierdut capacitatea de a fructifica. Fructificarea slabă, care totuşi are loc la intervale de timp mari (o dată la 7-8 ani), nu asigură regenerarea naturală din seminţe a pădurilor existente de stejar pufos, iar degradarea continuă şi procesele de uscare a arborilor duc la sărăcirea fondului genetic al acestei specii.

Până în prezent, diversitatea speciilor de stejar în Republica Moldova a fost studiată din punct de vedere botanic, genetic şi, parţial, biochimic. Rezultatele cercetărilor efectuate demonstrează că dintre speciile de cvercinee investigate stejarul pufos a fost studiat mai profund doar din punct de vedere geobotanic, însă cercetări privind obţinerea materialului săditor şi tehnologiile de extindere a pădurilor din această specie nu au fost elaborate.

În Europa de Vest sunt finanţate multiple proiecte consacrate studiului ştiinţific şi utilizării practice a stejarului pufos. Datele obţinute în cadrul Programului FAIROAK, finanţat de CE, au demonstrat că în Europa, ca şi în Republica Moldova, stejarul pufos a fost larg răspândit în trecut în regiunile extrem de secetoase. Este cunoscut că răspândirea speciilor forestiere este determinată în mare măsură de umiditate. Astfel, stejarul pufos poate fi o sursă preţioasă pentru împădurirea zonelor aride. Acest lucru i-a determinat pe organizatorii Programului FAIROAK să instaleze în Ungaria câteva parcele de stejar pufos obţinute în rezultatul multiplicării unor genotipuri valoroase.

Iată de ce este necesar să se iniţieze cercetări care ar permite evaluarea stării fondului genetic al stejarului pufos, identificarea şi muliplicarea genotipurilor valoroase, elaborarea procedeelor de păstrare a ghindei, elaborarea tehnologiilor de creştere a puieţilor etc. În lucrarea de faţă ne-am propus să cercetăm structura fenotipică a populaţiilor stejarului pufos după caracterele morfometrice ale arborilor. Caracterizarea structurii populaţiilor stejarului pufos după caracterele morfometrice ale arborilor are o anumită importanţă practică, deoarece permite aprecierea cantitativ-calitativă a arborilor din cadrul unor eşantioane populaţionale valoroase. Arboreturile valoroase selectate în baza criteriilor selecţiei în masă pot fi folosite în calitate de rezervaţii de seminţe, de la care să se obţină material seminal pentru multiplicarea pe cale tradiţională şi biotehnologică a stejarului pufos.
