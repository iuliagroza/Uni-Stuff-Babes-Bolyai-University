Apariţia la Novi Sad a unei reviste cu numele Logos, un spațiu de reflecție asupra valorilor culturale româneşti, în primul rând, nu poate decât să încânte cititorul, să-i stârnească admiraţia pentru determinarea şi curajul cu care pornesc la drum realizatorii ambiţioasei publicaţii. Din antichitate până în prezent, de la greci până la Jung şi Heidegger, sensul termenului din titlu a suferit mai multe modificări sau nuanţări, pentru creştini fiind esenţa divinităţii, atâta timp cât Iisus reprezintă logosul întrupat.

Ca lector român în Ungaria, o ţară în care, la fel ca în Serbia, există o comunitate istorică românească importantă, înţeleg problemele de identitate, cultură, limbă, mentalitate ivite în condiţiile concrete oferite de contextul existenţial majoritar.

Trebuie spus că reperul identitar cel mai puternic pentru o comunitate, cu atât mai mult pentru una minoritară, este limba. Numai că, de multe ori, românii din afara graniţelor României o cunosc din familie, în forme învechite şi regionale, percepând ca dificilă varianta ei literară, normată. Iată de ce e atât de importantă apariţia unei reviste în care români de pretutindeni să publice articole într-un limbaj cu valoare de model.

O etnie se distinge de restul populaţiei şi prin tradiții proprii, obiceiuri specifice, păstrate şi perpetuate în timp, cu un puternic sentiment de apartenenţă la grup şi cu scopul, în ultimă instanţă, de a proteja interesele comunității. În realitatea contemporană lucrurile sunt mai complicate, contextul politic şi istoric determinând frecvent asimilarea tot mai accentuată a minorităţilor, în timp ce familia, nucleul de bază al păstrării identităţii, este tot mai neputincioasă în faţa ,,globalizării” impuse de majoritate.

Lumea modernă în care trăim ne demonstrează că viitorul unei comunităţi naţionale depinde mult de viitorul instituţiilor sale, dacă acestea interacţionează într-o structură care funcţionează armonios.

În prezent, rolul familiei pare diminuat, asimilarea şi aculturaţia progresează rapid, încât ne-am obişnuit ca de la educaţie şi învăţământ să aşteptăm în primul rând salvarea identităţii românilor din afara ţării. De aici necesitatea afirmării învăţământului superior în limba română, ca element indispensabil al prezervării calitative a limbii române în comunităţile istorice atât din Ungaria cât şi din Serbia. În acest context, privită obiectiv și pragmatic, revista Logos apare ca având un rol complementar în realizarea educaţiei culturale, lingvistice şi identitare, păstrând specificul local, dar promovând valorile româneşti universale.

Spectrul publicaţiei e mai larg. Dincolo de rolul intelectualilor din instituţii, se cade a descoperi şi observa existenţa individuală a scriitorilor de talent, care îşi pot exprima creativitatea în revistă.

Poate fi o modalitate prin care o cultură a minorităţii se integrează în cultura ţării-mamă şi, în acelaşi timp, îşi reliefează propria individualitate și unicitate. În acelaşi timp, în publicaţie se poate institui un dialog benefic între unii autori locali şi autori din România sau din alte state învecinate, sau chiar cu scriitori aparţinând altor comunităţi din Voivodina.