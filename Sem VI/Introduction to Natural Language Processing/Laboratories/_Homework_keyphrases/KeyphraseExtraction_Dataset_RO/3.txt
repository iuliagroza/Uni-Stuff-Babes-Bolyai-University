Savanţii susţin că doar o persoană cu stimă de sine înaltă are şanse să-şi dea seama de propriul potenţial. În procesul de orientare în carieră stima de sine va ajuta persoana să ia decizii corecte, să se autoevalueze şi să acţioneze în sensul aspiraţiilor sale.

Stima de sine este una dintre dimensiunile fundamentale ale personalităţii. Ea se referă la raportul pe care îl are fiecare cu sine însuşi. Este o privire, o judecată despre noi înşine, vitală pentru propriul nostru echilibru psihic. Când este pozitivă, relativ ridicată, ea ne permite să acţionăm eficient, să facem faţă dificultăţilor existenţei. Mai mult decât atât, specialiştii susţin că, dintre toate judecăţile pe care le formulăm în viaţă, niciuna nu are o atât de mare importanţă ca aceea referitoare la noi înşine.

Etimologic, conceptul de stimă de sine provine din latinescul estimare, adică „a evalua”, a cărui semnificaţie este dublă: „a determina valoarea” şi „a avea o părere despre”. Nathaniel Branden înţelege prin stima de sine mai mult decât simţul înnăscut al propriei valori, care presupune că este dreptul nostru prin naştere. Este acea scânteie, pe care psihoterapeuţii şi dascălii caută s-o aprindă în cei cu care lucrează. Acea scânteie nu-i decât anticamera respectului de sine. Respectul de sine conştientizat este starea în care noi suntem adaptaţi vieţii şi cerinţelor ei. Stima de sine este încrederea în capacitatea noastră de a gândi, încrederea în capacitatea de a face faţă provocărilor fundamentale ale vieţii.

„The National Association for Self-Esteem” din America defineşte stima de sine ca fiind „experienţa puterii de a face faţă provocărilor vieţii şi de a fi demn de fericire”. În general, stima de sine a fost asemănată cu sistemul imunitar al conştiinţei, asigurând rezistenţa, forţa şi capacitatea de regenerare. Şi exact aşa cum un sistem imunitar sănătos nu garantează că omul nu se va îmbolnăvi niciodată, dar îl face mai puţin vulnerabil la boli şi mai bine dotat pentru a-şi depăşi o posibilă îmbolnăvire, tot astfel o stimă de sine sănătoasă nu garantează că omul nu va mai suferi de anxietate sau depresie în faţa dificultăţilor vieţii, dar îl face mai puţin susceptibil şi mai bine pregătit să le înfrunte şi să le depăşească.

Stima de sine este ca o spirală – se deplasează în sus şi în jos. Ceea ce faci influenţează modul în care te simţi. Ceea ce simţi influenţează ceea ce faci. Ceea ce faci influenţează modul în care te percepi sau cum crezi că ceilalţi gândesc despre tine şi care, pe de altă parte, influenţează ceea ce simţi. Modul cum te simţi şi cum gândeşti despre tine însuţi îţi poate schimba viaţa de zi cu zi.

O greşeală foarte des întâlnită este compararea realizărilor personale cu ale altora sau persistenţa în minte a lucrurilor ce trebuiau făcute până la momentul prezent. Cu astfel de gânduri nu vei merge niciodată prea departe, căci aceste gânduri te trag în jos.

Implicaţiile asupra supravieţuirii, adaptabilităţii şi împlinirii personale sunt evidente. Stima de sine ne susţine şi ne îmbogăţeşte viaţa. Este aşa de implicată în viaţa noastră, încât nu putem să o mai ignorăm. Cu cât stima de sine este mai înaltă, cu atât suntem mai bine dotaţi pentru a face faţă dificultăţilor care se ivesc în viaţa personală sau în carieră, cu atât mai repede reuşim să ne ridicăm după o cădere; cu atât mai multă energie o luăm de la capăt; cu atât mai puternic ne manifestăm tendinţa de a fi ambiţioşi, şi nu neapărat în sens profesional sau financiar, ci în termenii a ceea ce sperăm să înfăptuim în viaţă; cu atât mai mare este tendinţa de a ne exprima noi înşine, reflectând bogăţia interioară; cu atât comunicarea este probabil să fie mai deschisă, mai onestă şi mai adecvată, întrucât avem încredere în valoarea gândurilor noastre şi, ca urmare, mai degrabă ne bucurăm decât ne temem de limpezime.