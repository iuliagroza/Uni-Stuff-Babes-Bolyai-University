Echipa Tineretului Național Liberal, condusă de Mara Mareş, cu sprijinul deputatului PNL, Alin Ignat, inițiator al propunerii legislative, au depus un proiect de lege prin care vor fi recunoscute, în mod oficial, sporturile electronice. Acest lucru a fost posibil datorită unui efort comun și unor îndelungi consultări active cu industria de E-Sports din România.

„Această propunere arată că România înțelege megatrendul sporturilor electronice și se adaptează din timp acestei realități, iar recunoașterea la nivel legislativ este una solicitată de piață și este conturată în parteneriat cu piața. Îi mulțumesc premierului Nicolae Ionel Ciucă pentru deschidere și sprijin, și mai ales pentru că a ales să își arate susținerea față de dezvoltarea industriei de E-Sports și în calitate de coinițiator al legii.”, spune Mara Mareş, președinte TNL.

În industria de gaming, România este deja un punct important pe harta lumii. Cumulat, cifra de afaceri a industriei dezvoltatoare de jocuri din România depășește 220 de milioane de euro anual.

Parte a unei industrii mult mai mari, cea a gamingului, universul E-Sports este așteptat să atingă o cifră de afaceri de aproape 2 miliarde de euro anul acesta, la nivel global. Aceasta înseamnă o creștere de aproape 100% față de anul trecut. Prin această recunoaștere – și într-un context cu mize crescute și cu oportunități reale în competițiile internaționale – jucătorul român de E-Sports va beneficia de tot suportul pentru a performa.