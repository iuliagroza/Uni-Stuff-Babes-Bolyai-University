Asociaţia Transilvană pentru Literatura Română şi Cultura Poporului Român (ASTRA) a fost înfiinţată la Sibiu, în perioada 28 octombrie - 4 noiembrie 1861, având un rol însemnat în emanciparea culturală şi politică a românilor din Transilvania.

Dintre preşedinţii ASTREI, din perioada 1861-1948, amintim numele unor personalităţi memorabile: Andrei Şaguna – întemeietorul ASTREI, (1861-1867); Timotei Cipariu (1867-1887); Gheorghe Bariţu (1888- 1893); Andrei Bârseanu (1911-1922); şi Vasile Goldiş (1923-1932).

„Simţul naţional – spunea Cipariu în 1867 – s-a deşteptat în toată românimea. Naţiunea română a revenit la conştiinţa poziţiei care i se cuvine între naţiunile Europei: ea va face toţi paşii cunoscuţi pentru a ocupa această poziţiune cu demnitate. Am început a ne elibera patria, am început a ne elibera limba.”

Dintre publicaţiile ASTREI, remarcăm „Transilvania”, editată la Braşov (1 ianuarie 1888 – 15 decembrie 1978 şi la Sibiu, 1 ianuarie 1981-1946) „Arhivele Societăţii Academice Române” (Bucureşti 1888) şi „Tribuna” la Sibiu (14 aprilie 1884 – 16 aprilie 1903), având colaboratori pe Slavici şi Coşbuc.

„Cum a luptat Vasile Goldiş pentru libertatea şi propăşirea neamului românesc. Cum a servit tronul unităţii noastre naţionale, cum a păzit credinţa străbună, propovăduind la adăpostul ei adevărul”, toate acestea stau mărturie vocaţiei sale „de părinte al patriei” – cum l-a numit Octavian Goga. „La cârma Asociaţiunii pentru literatură română şi cultura poporului român, Vasile Goldiş a fost în stare, timp de un deceniu, să îndrumeze una din cele mai fecunde preşedinţii, depăşind – în intensitate şi extensiune – nivelul celor nouă, care îl precedaseră de la 1861 până la 1922, de la Andrei Şaguna până la Andrei Bârseanu”.

„Această asociaţiune – opina V. Goldiş – a înfrăţit sufletele românilor ardeleni, săraci şi bogaţi, savanţi şi neştiutori de carte, plugari şi cei cu meşteşug, creându-şi astfel acea fericită atmosferă, în care au aflat pământ roditor toate condiţiile indispensabile progresului oricărui organism social: iubirea semenilor şi convingerea fiecăruia că fericirea tuturor este izvorul neînşelător al fericirii sale proprii”.

În discursul rostit la Chişinău, în vederea construirii Astrei Basarabene (7 iunie 1925), Vasile Goldiş arăta: „Ardealul şi Basarabia îşi vor întări, de azi înainte, inimile ca, prin acest suflet, adevărata cultură să închege patria cea nouă. Veţi dura şi voi, aici, în a avea în Basarabia, o Asociaţiune basarabeană şi ajutorul nostru este rugămintea ca, în altarul acelei Asociaţiuni, să vă apropiaţi cu inimă curată, lăsând la o parte tot ce vă dezbină, fiindcă numai unindu-vă toţi, veţi putea propaga, cu adevărat, cultura şi întemeierea morală, fără de care orice stat sau naţiune se prăbuşeşte”.