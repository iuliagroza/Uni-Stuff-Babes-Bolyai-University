n spaţiul german teoriile literare feministe au căpătat contururi clare în anii ’70, în dezbaterea despre estetica „feminină”. Pentru ştiinţa literaturii, tributară în general unei vaste tradiţii hermeneutice, feminismul a însemnat mai întâi de toate o provocare a fundamentelor teoretice existente, descoperirea şi aplicarea unor modele noi, adecvate etalării programatice a femininului, de scriere, lectură şi interpretare a textului. De regulă, cursurile de literatură feministă din cadrul instituţiilor academice germane erau orientate în mod excesiv spre literatura propriei experienţe (Selbsterfahrungsliteratur), şi mult mai puţin spre critica teoretizantă. Excepţii importante prezintă textele Cu privire la întrebarea: există oare o estetică feminină? („Über die Frage: gibt es eine ’weibliche’ Ästhetik?”, 1976) de Silvia Bovenschen şi Femeia care se autodedublează (Die sich sebst verdoppelnde Frau, 1976) de Elisabeth Lenk. Particularităţile distincte ale acestei dezbateri sunt interpretarea pozitivistă a feminităţii şi preocuparea pentru afirmarea unei forme de exprimare feminină autonome, diferite (şi independente) de cea masculină. Interpretarea pozitivistă viza cu precădere o feminitate „feministă”, care sfidează ierarhiile şi rolurile specifice gândirii patriarchal(ist)e, în mod special prizonieratul femeii creatoare („om de artă”) în canonul androcentrist.

Reprezentarea pozitivă a feminităţii este fundamentul pe care îşi plasează construcţiile teoretice şi pe care concomitent îl edifică în continuare Silvia Bovenschen şi Elisabeth Lenk. Perspectiva cercetătoarelor germane este caracterizată în ansamblu de o interpretare gynocentristă moderată. „Feminitatea”, definită drept un rol sociocultural, este interpretată în acest context ca o entitate flexibilă, în permanentă transformare şi aflată într-o continuă „căutare de sine”, de regulă întotdeauna tinzând să depăşească limitele normei socioculturale. Dintr-un punct de vedere postfeminist, tocmai aceasta ar fi „valoarea adăugată” [8, p. 34] a contribuţiei artistice a femeilor, care este necesar să fie recunoscută şi care este atât de neglijată de critica androcentristă.

Silvia Bovenschen are meritul de a fi declanşat în mediul academic german o discuţie filosofică de amploare, cu ecouri şi în spaţiul angloamerican [13, p. 146], contribuind astfel la crearea premiselor necesare pentru receptarea şi aprofundarea teoriilor literare feministe. Eseul Cu privire la întrebarea: există oare o estetică „feminină”? abordează într-o manieră retorică un subiect complicat şi controversat per se. Constatarea absenţei impuse a femininului din actul creator este piatra de temelie a discursului teoretic al autoarei germane, care evită în mod fericit atât lamentările (oarecum banale deja) privind marginalizarea până la excludere a femeii din domeniul artei, cât şi acuzarea sau demascarea dominaţiei masculine, concluzionând lapidar: „Trebuie să renunţăm la ideea unei contraculturi feminine permanent existente de-a lungul istoriei.” [2, p. 65]. Lipsa unei tradiţii culturale a prezenţei reale a femeilor în domeniul artei este considerată drept un factor emancipator, oferind posibilităţi unice pentru autodefinirea şi autoafirmarea unei estetici feminine, în conformitate cu sensibilitatea, experienţa şi trăirile sentimentale ale femeilor, care într-un univers tradiţional androcentrist reprezintă alteritatea. De altfel, tocmai alteritatea, mai bine zis recunoaşterea valabilităţii acesteia ca potenţial creator, legitimează întrebarea privind existenţa unei estetici feminine, dar nu confirmă în mod obligator şi existenţa de facto a acesteia, în absenţa unei contribuţii culturale convingătoare şi permanente.
