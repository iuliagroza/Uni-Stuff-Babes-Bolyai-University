În dreptul contemporan se conturează formarea unor reguli referitoare la mişcările de capital, cu alte cuvinte – a unui drept internaţional investiţional.

Totalitatea normelor, care reglementează relaţiile economice interstatale privind investiţiile, formează dreptul internaţionale investiţional.

Obiectul de reglementare în acest caz sunt investiţiile de orice tip şi în oricare formă (directe, de portofoliu, capital creditar)* , climatul investiţional, regimul întreprinderilor cu capital străin, hârtiile de valoare, dreptul de proprietate asupra lor ş.a.

În Carta drepturilor şi îndatoririlor economice ale statelor se conţine precizarea că fiecare stat are dreptul, decurgând din suveranitatea sa permanentă asupra resurselor naturale şi activităţilor economice, de a reglementa investiţiile străine şi de a exercita autoritatea asupra acestor investiţii, în limitele jurisdicţiei sale naţionale, în concordanţă cu legile şi reglementările sale şi în conformitate cu obiectivele şi priorităţile sale naţionale.

Astfel, statul are dreptul exclusiv să autorizeze şi să reglementeze investiţiile străine, iar atunci când interesele lui necesită, statul poate încuraja investiţiile străine recurgând la legislaţia sa internă sau la convenţii bilaterale, care să stabilească un cadru juridic general al acestora.

Relaţiile investiţionale interstatale se reglementează, de cele mai dese ori, de tratatele bilaterale, care pot avea denumiri diferite: tratate, convenţii sau acorduri pentru promovarea, protecţia şi garantarea reciprocă a investiţiilor ş.a.

Între ţările lumii au fost încheiate peste 1330 de astfel de acorduri, fapt care denotă o largă răspândire a lor. În 1992 BIRD şi FMI au editat o culegere care conţine principalele prevederi ale tratatelor investiţionale. De regulă, conţinutul lor cuprinde aşa întrebări ca: stabilirea regimului juridic al investiţiilor străine (de cele mai dese ori se acordă regimul naţional); sistemul de protecţie, securitate şi garanţii pentru investiţiile străine; ordinea rezolvării disputelor între investitorul străin şi statul contractant.

În prezent nu există un sistem universal centralizat care ar stabili ordinea efectuării investiţiilor străine. Există însă tendinţe spre crearea unui mecanism multilateral de reguli privind investiţiile străine, în special a unificării regimurilor investiţionale, a universalizării regulilor de acceptare şi protecţie a investiţiilor străine. Tendinţa creării unui mecanism multilateral privind investiţiile îşi găseşte reflectare în crearea diferitelor „coduri de conduită” şi a altor acte similare. Aşa, de exemplu, este cunoscut Codul liberalizării mişcării capitalurilor adoptat în cadrul Organizaţiei pentru Cooperare şi Dezvoltare Economică. Acest Cod este obligatoriu pentru statele membre ale organizaţiei şi constă din trei părţi: obligaţia statelor părţi de a nu introduce noi restricţii referitoare la circulaţia capitalurilor; ordinea notificării în cazurile aplicării măsurilor restrictive (din considerente de securitate); lista operaţiunilor investiţionale care urmează a fi liberalizate. În 1992 BIRD a adoptat „Principiile directoare privind regimul investiţiilor străine”.
