Prin definiție, traducătorul este persoana care traduce dintr-o limbă în cealaltă. Ea știe să vorbească, să citească și să scrie în două limbi la nivel foarte înalt. Trece informații dintr-o limbă în alta, făcându-le accesibile vorbitorilor limbii în care se traduce. De obicei, când se vorbește despre activitatea de traducere, prima idee care apare este faptul că traducătorul fie că traduce în scris, fie oral, traduce pentru un auditoriu. Deci, auditoriul este în prim plan. În comunicarea modernă, invadată de o varitate de mijloace tehnice și electronice, comunicarea și implicit traducerea poate fi realizată în mai multe feluri: prim intermediul mijloacelor scrise: ziare, reviste, cărți; mijloacelor orale: radio, audio CD; și prin intermediul audio-vizual: film, televiziune, video DVD, dar, evidențiem și comunicarea prin intermediul rețelelor sociale și a celorlalte căi de comunicare prin internet care deseori conțin toate trei mijloace.

Însă, munca de traducător este mult mai mult decât simpla trecere a unui text scris sau oral dintr-o limbă în alta. Pe lângă cunoștinţele legate de cele două limbi, precum semnificația cuvintelor, cunoașterea regulilor gramaticale, pronunțarea corectă în caz că traducerea se face oral, folosirea corectă a cuvintelor în dependență de situație sau context, stratul sociolingvistic căruia aparțin cuvintele, toponimele, termenii din diferite domenii și multe altele, traducătorul trebuie să cunoască și cultura celor două limbi, pe care le pune în circulație în momentul când realizează o traducere, deoarece limba este inseparabilă de contextul cultural al unui popor (Toury, 1984, Bassnett & Lefevere, 1998).

Să mai spunem ceva despre câteva cuvinte privind traducătorul și rolul pe care îl are în traducere. Primul și cel mai important fapt este să delimităm traducerea textelor literare de cele non-literare, adică de texte de specialitate din diferite domenii. Traducătorul textelor literare are o modalitate de traucere mai liberă. Responsabilitatea lui este oglindită în faptul că trebuie să cunoască nu numai varianta literară a limbilor, ci și cea populară, uneori și dialectală, pentru ca să realizeze o traducere fidela din aspectul semnificației textului literar. În fața lui apar o serie de alte cerințe: nu poate să traducă mot-a-mot, mai ales expresiile frazeologice și alte expresii pe care trebuie de asemenea să le cunoască semnificația și să știe echivalentul care are aceeiași semnificație în limba în care traduce (Hlebec 2009; Prćić, 2005). Iată un exemplu în acest sens: există în lingvistică o cateogrie aparte de cuvinte așa-numite „amici falși“ – este vorba de cuvinte identice ca formă a două limbi, dar cu semnificația diferită. Menționăm câteva exemple raportat la limba română și sârbă – palma – palma, drug – drug, sau română – engleză could, cald, ba chiar și română – sârbă pe de o parte, iar engleza pe de altă parte: manechin – maneken, manequin – păpușă de plastic din nitrina magazinelor cu îmbrăcăminte.

O altă categorie de cuvinte care poate da bătăi de cap traducătorului este cea legată de traducerea proverbelor. Traducerea proverbelor și a expresiilor frazeologice este o problemă uneori foarte simplă, dar de multe ori mai complexă pentru traducător, în dependență de modul în care proverbul dintr-o limbă poate să se traducă în cealaltă limbă. De cele mai multe ori, proverbul nu se traduce, ci se înlocuiește cu proverbul din limba în care se traduce, care are aceeași semnificație ca proverbul original. Astfel, proverbul din limba română ,,Cine se scoală de dimineață, departe ajunge” nu poate fi tradus în limba sârbă mot-a-mot: ,,Ko rano ustaje, daleko stiže”, deoarece în limba sârbă pentru proverbul amintit există echivalentul: ,,Ko rano rani, dve sreće grabi”. Sau expresia ,,Când o face plopul pere și răchita micșunele” se traduce sau mai bine spus se înlocuiește în textul sârbesc cu expresia ,,Na kukovo leto”, adică niciodată, sau ,,Kad na vrbi rodi groždje”.