În lucrare se analizează structurile existente de celulele fotovoltaice, parametrii acestora, ţinând cont de durata de viaţă, randament şi cost. S-a stabilit, că randamentul acestora variază de la unităţi de procent până la câteva zeci de procent. Cele cu randament înalt peste (20%) au un cost de 5-10 ori mai mare ca cele cu randament de până la 15%. Pe piaţa Republicii Moldova se comercializează numai panouri cu celule fotovoltaice de randament până la 15%. Durata de viaţă este cuprinsă între 20 şi 30 de ani, iar după 15 ani de viaţă randamentul celulelor solare se reduce cu 10%. În plus, acesta mai depinde şi de temperatura mediului şi se reduce cu aproximativ 0,3% la fiecare grad, parametrii tehnici fiind daţi pentru temperatura de 25o C. Totodată, se menţionează că în timpul apropiat se va pune accentul pe celulele solare organice care în prezent au un randament la nivel de 5-7%. Pentru a crea o nouă generaţie de celule solare cea mai promiţătoare este considerată construcţia, în care stratul de siliciu nanocristalin este încorporat între straturi subţiri de siliciu amorf. Aceasta oferă o eficienţă foarte mare a bateriei, în plus, ea elimină necesitatea de substraturi masive din monocristale de siliciu, consumul acestui material scump se reduce.

Republica Moldova este o ţară, practic integral dependentă de importul surselor energetice (importă peste 95%). Creşterea permanentă a preţurilor la resursele primare fac ca situaţia energetică a Moldovei să devină şi mai acută. În general problema asigurării cu surse energetice este actuală nu numai pentru ţara noastră, dar şi pentru restul ţărilor. În acest context fiecare ţară tinde să soluţioneze această problemă prin diverse căi, inclusiv prin majorarea cotei surselor regenerabile în balanţa consumului total de energie. Aceasta conduce nu numai la majorarea securităţii energetice, dar şi la reducerea emisiilor de CO2. Pentru Republica Moldova este important ca să pună accentul pe acele surse de energie regenerabilă, care prevalează pe teritoriul său. În această direcţie se poate pune accentul pe biomasă şi energia solară. Dar aici trebuie de ţinut cont de faptul, că în ultima perioadă problema securităţii alimentare devine una globală, fapt ce impune multe ţări revederea programelor sale de utilizare a biocombustibilului. Republica Moldova ar trebui să pună accentul pe energia solară pentru obţinerea atât a energiei termice, cât şi solare, fiind o ţară cu peste 260 zile solare pe an.

Programul de asimilare a energiei regenerabile a Republicii Moldova prevede instalarea a peste 260 mii m2 de colectoare solare, inclusiv 200 mii m2 pentru uscarea fructelor şi legumelor, 60 mii m2 pentru încălzirea apei. Paralel cu colectoarele solare creşte continuu utilizarea celulelor fotovoltaice pentru obţinerea energiei electrice. Aceasta este determinată şi de faptul creşterii randamentului de conversie a energiei solare de către aceste elemente, precum şi dezvoltarea noilor soluţii tehnice de obţinere a lor.

Racordându-se la tendinţele de utilizare crescândă a cantităţii de energie regenerabilă ale ţărilor Comunităţii Europene, SUA şi altele Republica Moldova a adoptat Strategia Energetică a Moldovei până în 2020, care prevede asimilarea diferitor tipuri de energie regenerabilă, printre care ponderea energiei solare să nu fie mai mică de 10%. Dar luând în considerare ultimele tendinţe, se poate de presupus că de fapt pentru Republica Moldova această energie ar trebui să depăşească cu mult acest nivel.

Indiferent de tipul energiei utilizate pentru a face faţă cerinţelor contemporane este strict necesar de utilizat numai acele tehnologii, care sunt cele mai eficiente şi de perspectivă. Aici trebuie de menţionat, că cota energiei la o unitate de producţie în Republica Moldova este de 2-3 ori mai mare ca în CE. Din aceste considerente, printre sarcinile de bază ale Republicii Moldova se situează majorarea eficienţei energetice – fie prin modificarea tehnologiilor, fie prin renovarea instalaţiilor utilizate.
