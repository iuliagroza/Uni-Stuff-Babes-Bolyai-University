Invadarea nejustificată a Ucrainei de către Rusia a agravat criza alimentară mondială. Țările UE coordonează acțiuni menite să asigure securitatea alimentară la nivel mondial și să ofere ajutor celor mai sărace persoane din lume.

O prioritate majoră pentru țările UE în combaterea insecurității alimentare din ce în ce mai mari este de a ajuta Ucraina să exporte producția sa agroalimentară, care a fost grav compromisă de invazia rusă.

Ucraina este un producător și exportator cheie de produse alimentare de bază, cum ar fi grâul și porumbul. Aproximativ 90% din exporturile sale de grâu au fost direcționate către Africa și Asia între 2016 și 2021, sprijinind securitatea alimentară în unele dintre cele mai dezavantajate regiuni ale lumii.

Odată cu blocada Rusiei asupra porturilor ucrainene de la începutul războiului, aproximativ 20 de milioane de tone de cereale au fost blocate în silozuri de stocare pe țărmurile Mării Negre.

În mai 2022, Comisia Europeană a prezentat un plan de acțiune pentru crearea unor culoare de solidaritate UE-Ucraina. Obiectivul a fost dezvoltarea unor rute terestre alternative pentru a ajuta Ucraina să își exporte produsele agricole, prin:
	- furnizarea de material rulant pentru mărfuri, nave și camioane
	- utilizarea mai eficientă a capacității existente a rețelelor de transport și a terminalelor de transbordare
	- simplificarea și accelerarea operațiunilor vamale și a altor controale
	- permiterea stocării mărfurilor pe teritoriul UE

De la începutul operațiunilor în mai 2022, peste 48 de milioane de tone de produse agricole, inclusiv cereale și semințe oleaginoase, au fost exportate prin culoarele de solidaritate.

În iulie 2022, Rusia a acceptat să oprească blocada asupra porturilor ucrainene de la Marea Neagră, în urma unui acord cu Ucraina intermediat de Organizația Națiunilor Unite și Turcia. Inițiativa privind exportul de cereale prin Marea Neagră a fost apoi creată pentru a facilita exportul de cereale și de alte produse alimentare din Ucraina pe rutele maritime.

În iulie 2023, aproape 33 de milioane de tone de produse agricole fuseseră expediate din Ucraina datorită Inițiativei privind exportul de cereale prin Marea Neagră. 65% din grâul transportat prin intermediul inițiativei a ajuns în țările în curs de dezvoltare, inclusiv prin intermediul operațiunilor umanitare ale Programului Alimentar Mondial al Organizației Națiunilor Unite (PAM). Ucraina a fost cel mai mare furnizor de grâu al PAM în 2022, asigurând peste jumătate din achizițiile mondiale de grâu ale programului.