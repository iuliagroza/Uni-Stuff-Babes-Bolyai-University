Potrivit doctrinei în materie, persoana juridică este definită ca fiind subiectul colectiv de drept, adică un colectiv de oameni care, întrunind condiţiile cerute de lege, este titular de drepturi subiective şi obligaţii civile. Elementele constitutive ale persoanei juridice sunt organizarea de sine stătătoare, un patrimoniu distinct (propriu) şi un scop propriu, determinat şi în acord cu interesul general.

Responsabilitatea socială are diferite forme de manifestare: responsabilitatea morală, socială, responsabilitatea religioasă, politică sau juridică. Deşi, tradiţional, conceptul responsabilităţii a fost plasat pe terenul moralei, cercetările din domeniul dreptului scot în evidenţă necesitatea conturării conceptului de responsabilitate şi în planul dreptului. Printr-o gândire reducţionistă (constând, în principal, în reducerea dreptului la dreptul penal, prin înţelegerea rolului său doar într-un cadru protectiv-represiv), s-a considerat mult timp că dreptului nu i-ar fi caracteristică decât categoria de răspundere. Dreptul nu ar acţiona decât după ce s-a săvârşit fapta periculoasă.

Abordând noţiunea răspunderii, nu putem să nu revenim la ideea, potrivit căreia, pentru ca funcţionarea răspunderii juridice, ca instituţie specifică dreptului, să poată fi legată de scopurile generale ale sistemului juridic, este nevoie să existe credinţa că legea poate crea, ca stare de spirit, în conştiinţa destinatarilor săi sentimentul responsabilităţii.

Sensul frecvent al noţiunii de răspundere, indiferent de forma sub care se manifestă, este acela de obligaţie de a suporta consecinţele nerespectării unor reguli de conduită, obligaţie ce incumbă autorului faptei contrare acestor reguli şi care poartă întotdeauna amprenta dezaprobării sociale a unei asemenea fapte.

În principiu, fiecare ramură a dreptului cunoaşte o formă de răspundere specifică, existând astfel mai multe forme de răspundere juridică: răspunderea juridică cu caracter politic (răspunderea constituţională a parlamentului), răspunderea civilă, răspunderea penală, răspunderea administrativă, răspunderea disciplinară etc.

Disciplinele juridice de ramură se ocupă în mod special de stabilirea condiţiilor răspunderii în fiecare ramură a dreptului.
