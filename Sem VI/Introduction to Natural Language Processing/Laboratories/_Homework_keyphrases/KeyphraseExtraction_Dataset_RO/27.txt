Mijlocul secolului XX se caracterizează prin nivelul ridicat al explorării resurselor naturale de către om, care a început să atingă valorile maxime şi treptat se apropie de valorile existente ale acestora în natură. Acelaşi lucru se întîmplă şi în producerea surselor alimentare din cauza creşterii extensive a populaţiei şi micşorării treptate a suprafeţei terenurilor arabile prin pustiire sau folosirea pentru edificarea construcţiilor (Dediu, 2006).

A venit timpul efectuării schimbărilor esenţiale la nivel planetar în relaţia om – natură: trecerea treptată de la rolul omului ca „hegemon” la parteneriatul om – natură. Acest lucru este posibil nu doar prin descoperirea şi folosirea tehnologiilor avansate, ce reduc la minimum activitatea negativa a omului, dar, în primul rînd, prin schimbarea conştiinţei omului în relaţiile sale cu componentele naturii (Arhip, 1996; Pascali, 2002).

Educarea corectă a unei personalităţi din punct de vedere ecologic este posibilă doar în cazurile în care familia, şcoala şi societatea vor acţiona în comun la rezolvarea obiectivului în cauză prin orientarea fiecărui membru al societăţii spre convingerea că existenţa omului e posibilă doar în armonie cu celelalte componente ale naturii. Drept exemplu, autorul cursului integrat de ecologie, V. Buhvalov (Pascali, 2002), confirmă că funcţia de bază a instruirii ecologice constă în corelarea dintre gîndirea şi acţiunea omului cu legile generale ale armoniei. De aceea, instruirea ecologică nu poate funcţiona ca un curs aparte sau ca un ciclu de cursuri pe un timp limitat al dezvoltării intelectuale a omului, ea trebuie începută odată cu naşterea şi continuată pe parcursul întregii vieţi. Din fragedă copilărie copilul vine în contact cu natura şi datoria adulţilor este de a-l orienta corect pentru a observa, a compara, a descrie, a face deduceri şi generalizări despre componentele şi fenomenele naturale concrete şi, în măsura posibilităţilor, a controla concluziile teoretice prin intermediul experienţelor practice şi de laborator.
