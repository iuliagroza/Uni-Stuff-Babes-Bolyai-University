Până recent, controversa revizuirii canoanelor literare a fost reprezentată ca o problemă publică – adică, a pășit în afara cadrelor universitare și academice. Când spunem „canon”, ne referim la canonul oficial, acel canon care s-a instituționalizat prin sistemul educațional și critică, deci canonul clasic sau tradițional. Canonul este de obicei perceput și definit ca o „listă” a operelor, nu foarte fluctuantă, deși existau scriitori care au fost ulterior adăugați/scoși, care au trecut testul tipmului, asupra cărora s-a adus verdictul valorii atemporale și care sunt partea permanentă a unei culturi, când e vorba de canonul național, sau reprezintă suma a mai multor culturi și a valorilor atemporale ale lor care rezonează dincolo de autohton, și atunci vorbim de canonul universal. Existența a două canoane (adică, canonul național și canonul universal) nu trebuie gândită ca o existență paralelă, fără nici o corelație – canonul universal n-ar avea cum să se construiască fără canonul național. Și totuși, canonul literar, fie el național sau universal, această listă a valorilor în primul rând estetice, câteodată știe să dea greș. În primul rând, canonul e ceea ce e antologic; dar, nu trebuie să uităm că totul ce e antologic nu este și prezent în sistemul educațional, și, mai ales, că nimic din ceea ce lipsește de pe această listă a aprecierilor nu apare în sistemul educațional.

Revizuirea canonului, fie național, fie universal, în mare parte a încurcat lucrurile, în loc să le simplifice, cum inițial a avut de gând.

Dacă e să vorbim de canoanele naționale, fiecare țară se luptă singură cu sine și demonii săi – în anumite situații această luptă a făcut mai mult rău decât bine, valoarea unei opere adesea fiind încurcată (intenționat sau nu) cu valorile morale ale artistului – iar revizuirea canonului literar universal a reușit formidabil să ne stupefieze și să trăzească spiritele adormite. În marea explozie a părerilor, care acum numai aparțineau doar celor chemați să-și spună părerea – ne referim la critici literari și profesori, cercetători științifici – s-a încercat descompunerea canonului oficial, pentru a lungi, extinde, destinde această listă, de parcă e așezată pe patul lui Procust. Deodată, au apărut sau, mai bine zis, publicul larg a auzit de canoanele literaturii negrilor, literaturii gay, literaturii feministe etc. Și de aici s-au născut și problemele în sistemele educaționale, mai ales în Occident – necesitatea de a introduce cursuri suplimentare, mai ales la universitate.