Reformele democratice, procesul de trecere la economia de piaţă şi principiile acesteia s-au resimţit în toate domeniile vieţii publice din Republica Moldova. Procesele de renovare a realităţii sociale în etapa iniţială a tranziţiei şi-au găsit expresia calitativă şi cantitativă şi în activitatea mijloacelor de informare în masă. Transformările complexe de atunci, care au constituit principalul obiect de reflectare al presei, au condus la modificarea caracterului, a politicii editoriale şi a conceptului instituţiilor mediatice, determinând diferenţierea acestora.

Noile procese sociale şi politice au marcat profund structurile mediatice naţionale, dar, mai ales, acestea au afectat segmentul presei locale. Alături de tradiţionalele publicaţii periodice locale de stat, în provinciile Moldovei încep să apară, deşi lent şi foarte modest, primele ziare de alternativă. Reforma administrativteritorială (revenirea la judeţe, apoi lichidarea acestora şi formarea raioanelor), deşi a afectat în mod evident stabilitatea relativă a unor instituţii mass-media şi a favorizat în unele cazuri exodul jurnaliştilor de la vechile mijloace de informare spre cele noi, „publice”, a avut şi un caracter benefic, dat fiind că a catalizat apariţia noilor categorii de presă. În cei 18 ani de existenţă, presa locală din Republica Moldova şi-a diversificat structura şi tipologia în aşa mod, încât astăzi înregistrează cele mai diferite tipuri, de la presa de stat la cea comunitară.

O categorie nouă de presă, care s-a înregistrat pe eşichierul ziarelor locale ale Republicii Moldova în perioada de tranziţie, e cea particulară: „Avto-Foto”, „Est-Curier”, „Gazeta de Vest”, „Accent Provincial”, „Cuvântul liber”, „Unghiul”, „Observatorul de Nord” etc. Tipul respectiv de presă şi-a făcut apariţia pe piaţa informaţională locală în perioada când publicaţiile de stat mai erau încă finanţate cu regularitate, aveau tiraje impunătoare, erau foarte influente. Pentru a se menţine, ba chiar şi pentru a concura cu giganţii de stat, presa particulară a fost impusă de circumstanţe să întreprindă o serie de acţiuni de reorganizare a concepţiei de ziar, între care:
	- reprofilarea publicaţiilor în funcţie de interesele publicului cititor. Publicaţiile particulare sunt orientate din ce în ce mai mult spre interese concrete, care ţin de vârsta cititorului, nivelul de studii, zona geografică, de sex, ocupaţie, de naţionalitatea acestuia etc. Astfel, apar ziare particulare orăşeneşti, provinciale, de reclamă, economice, de divertisment, medicinale, ale minorităţilor naţionale etc.;
	- extinderea arealului de acoperire mediatică;
	- reducerea gradului de implicare a presei locale în politică;
	- varietatea diapazonului tematic al ziarului;
	- modificarea stilului de expunere a faptelor, adică diversificarea genurilor de presă utilizate în publicaţiile particulare (de la cronici politice, economice şi materiale analitice până la povestiri umoristice şi bancuri);
	- promovarea jurnalismului comunitar.

O altă categorie în sistemul presei locale din ţară a fost şi presa de divertisment („Chef”, „Tropoţel şi Tropoţica”, „Sport Plus”, „Viaţa familiei şi nu numai”, „Casa Mare” etc.). Ediţiile locale de divertisment reprezintă o categorie nouă, absolut diferită ca tipologie, structură şi conţinut de modelul clasic, elitist al presei. Graţie conţinutului său, această presă a fost numită, pe drept cuvânt, populară. Procesul de constituire a presei de divertisment, specific nu doar pentru ţara noastră, ci pentru toate ţările fostului lagăr socialist, este considerat drept catalizator al restructurării întregului sistem mass-media. În această ordine de idei, Mihai Coman susţine că „apariţia ziarului de divertisment a fost percepută ca un atentat la modelul elitist de presă, dominat de misiunea educativă; de fapt, succesul acestuia, care a determinat toate ziarele să introducă numeroase materiale de fapt divers şi să-şi schimbe modelul de a face presă, a marcat victoria celui de-al doilea spaţiu public, a acelui popular. Curiozitatea şi interesul acestuia pentru micile lucruri ieşite din comun a declanşat reorientarea agendei jurnaliştilor de la faptul oficial la cel cotidian, de la normalitate la abatere, de la opinie la anecdotic…”.
