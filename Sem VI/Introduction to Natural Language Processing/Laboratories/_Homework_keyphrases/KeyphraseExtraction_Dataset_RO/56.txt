Pentru Evul Mediu, noţiune care apare pentru prima dată la umaniştii italieni din secolul al XIV-lea şi la cărturarii germani şi francezi din secolul al XVI-lea şi care desemnează în mod obişnuit în Dicţionarele enciclopedice “perioada de la sfârşitul lumii antice (476 d. Hr.) până la începutul epocii moderne se dau date diferite: secolul al III-lea până la al VII-lea pentru început (Toynbee propune ca dată de declanşare a fazei finale a Antichităţii anul 375 şi anul morţii lui Teodosie 395 ca piatră de hotar între Antichitate şi Evul Mediu), şi secolele al XIV-lea şi al XV-lea pentru sfârşit (Iohan Huizinga, în cunoscuta sa lucrare despre amurgul evului mediu); unii istorici, precum englezul G. M. Trevelan, consideră ca hotar secolul al XVIII-lea care precede “epoca tehnicii” sau “revoluţia industrială”.

În mod obişnuit Evul Mediu este considerat ca epocă de tranziţie şi legături complexuale cu alte epoci, de “înmanuchieri” şi conexiuni cu alte perioade. Este, în fond, legat de Renaştere, fiind chiar, în viziunea unora, o Prerenaştere (“Renaşterea carolingiană”, “Renaşterea ottonică”, “Renaşterea italiană”) şi, inseparabil de Bizanţ, preocupat intens de Antichitate. Marca fenomenologică medievală o imprimă “primăvara etnică” (după o expresie eminesciană), adică naşterea naţiunilor şi conştiinţei naţionale individualizate, exprimate în ideea de unitate (în Franţa, Anglia), patrie, continuitate (în Italia). Statele naţionale ca organisme istorice moderne apar după 1500 sau după 1492, unificarea statală având loc abia în secolul al XIX-lea (Italia, Germania şi, bineînţeles, România). Prin urmare, este considerat secol al naţionalităţilor.

Istoriografia ne mai propune şi o altă schemă de periodizare: de la cucerirea Italiei de către Clovis până la sfârşitul Războiului de o sută de ani; de la căderea Imperiului roman de apus (secolul al V-lea) până la revoluţiile burgheze din Anglia (secolul al XVII-lea) şi din Franţa (secolul al XVIII-lea), pentru Rusia data limită fiind stabilit anul 1861; pentru ţările române se propune perioada dintre secolul al X-lea – ultimele decenii ale secolului al XVIII-lea (prima fază a feudalismului), etapa finală a feudalismului târziu începând la sfârşitul secolului al XVIII-lea şi sfârşind la 1848.

Eminescu vorbeşte constant despre “suta a şaptesprezecea” ca despre o culme istorică românească; o putem subînţelege prin urmare, ca o piatră de hotar între Evul Mediu şi Modernitate.
