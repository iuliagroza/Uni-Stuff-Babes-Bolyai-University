PCI Express (Peripheral Component Interconnect Express) abreviat PCIe sau PCI-E, este un standard de magistrală serială pentru conectarea dispozitivelor auxiliare la o placă de bază. Scopul PCI Express este de a oferi o alternativă mai rapidă la magistralele PCI, PCI-X și AGP. Specificațiile magistralei PCIe provin din specificațiile 3GIO (Third Generation I/O), care au fost elaborate de Arapahoe Work Group. Acest grup era format din reprezentanți ai firmelor Compaq, Dell, Hewlett-Packard, IBM, Intel și Microsoft. Specificațiile au fost transferate în anul 2002 la organizația PCI-SIG (PCI Special Interest Group), un grup de peste 900 de firme care a elaborat și actualizat standardele diferitelor versiuni ale magistralelor anterioare PCI și PCI-X. Noua magistrală a fost redenumită PCI Express, nume care reflectă atât viteza ridicată a magistralei, cât și compatibilitatea software a acesteia cu generațiile anterioare PCI și PCI-X. Prima versiune PCIe 1.0a a fost lansată în iulie 2002 de Intel. Doi ani mai târziu, Intel a lanst primul chipset cu suport PCIe pentru PC-uri, cunoscut sub numele de cod Grantsdale. Specificația actuală este PCIe 4.0 și a fost lansată în 2017, versiunea 5.0 a fost planificată pentru 2019. În prezent, slotul PCI Express a înlocuit complet sloturile AGP, PCI si PCI-X.

Principalele caracteristici ale magistralei PCIe sunt următoarele:
	- Unifică arhitectura de I/E pentru diferite tipuri de sisteme, cum sunt calculatoare de birou, laptopuri, stații de lucru, servere, platforme de comunicație și sisteme înglobate.
	- Permite interconectarea atât a circuitelor integrate de pe placa de bază, cât și a plăcilor de extensie prin intermediul unor conectori sau cabluri.
	- Comunicația este bazată pe pachete, cu rată de transfer și eficiență ridicate.
	- Interfața este serială, ceea ce permite reducerea numărului de pini și simplificarea conexiunilor.
	- Performanța este scalabilă, obținută prin posibilitatea implementării unei anumite interconexiuni cu ajutorul mai multor benzi de comunicație.
	- Modelul software este compatibil cu arhitectura PCI clasică, ceea ce permite configurarea circuitelor PCIe, încărcarea sistemelor de operare și utilizarea driverelor software existente, fără a fi necesare modificări.
	- Permite o calitate diferențiată a serviciilor (QoS) prin posibilitatea de alocare a unor resurse dedicate pentru anumite fluxuri de date, de configurare a politicilor de arbitrare QoS pentru fiecare componentă și de a utiliza transferuri izocrone pentru aplicații în timp real.
	- Pune la dispoziție o gestiune avansată a puterii consumate prin identificarea posibilităților de gestiune a puterii consumate de către fiecare periferic, trecerea unui periferic într-o stare cu un anumit consum de putere și recepționarea notificărilor asupra stării curente a perifericului.
	- Asigură integritatea datelor la nivelul legăturii pentru toate tipurile de tranzacții.
	- Permite raportarea și gestionarea avansată a erorilor pentru îmbunătățirea izolării defectelor și recuperarea erorilor.
	- Permite Hot-Swap și Hot-Plug (conectarea și deconectarea perifericelor în timpul funcționării)

PCI Express este o magistrală de comunicație punct-la-punct de mare viteză și full duplex (bidirecțional) care transferă informațiile sub formă de pachete numite și “benzi”. Această arhitectură serială, oferă posibilitatea de configurații multi-card, care se pot realiza în Scalable Link Interface (SLI) sau AMD Crossfire. Toate dispozitivele cuplate la magistrală conțin buffere FIFO de transmisie și recepție.

Fiecare bandă poate transporta 250 MB/s în fiecare direcție. În standardul PCI Express, numărul de benzi este de obicei precizat prin nominalizarea numărului de benzi cu prefixul “x” în față (ex. PCI Express x16). Prin comparație, o singură bandă PCI Express are aproape dublul ratei de transfer al standardului PCI, o magistrală cu 4 benzi are rata de transfer comparabilă cu PCI-X, iar o magistrală PCI Express x8 are o rată de transfer comparabilă cu AGP 8x.