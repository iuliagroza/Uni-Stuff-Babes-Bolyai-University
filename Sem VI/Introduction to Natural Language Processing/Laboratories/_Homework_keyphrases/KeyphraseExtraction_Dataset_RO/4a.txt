Aeroportul Internațional Avram Iancu Cluj (Codul IATA pentru aeroport este CLJ) este al doilea aeroport ca mărime din România după Aeroportul Internațional Henri Coandă București. Aeroportul se află situat pe raza cartierului Someșeni, în estul municipiului Cluj.

Aeroportul a fost fondat la 1 aprilie 1932 de către Ministerul Român al Industriei și Comerțului. Până la construirea aeroportului civil se utiliza aeroportul militar Someșeni, fondat de Serviciul Național de Navigație Aeriană (SNNA) în 1928. SNNA a fost creat de Ministerul Român de Război pentru a deschide o linie de transport aerian între Cluj și București. Primul avion folosit era un model Farman-Goliath, un avion cu 2 motoare și 10 locuri, construit de către Farman Aviation Works.

În 1933 aeroportul clujean a devenit aeroport internațional, primul zbor regulat fiind al Liniilor aeriene cehe CSA pe ruta Praga-Cluj-București. Aeroplanele folosite erau cu opt locuri, model Avia-Fokkers. În anii ce au urmat au fost deschise rute noi, cum ar fi cea a Aeroflot pe ruta Moscova-Cluj-Praga, începând cu 15 noiembrie 1935 și operată cu avioane McDonnell Douglas model DC-2 cu 2 motoare și 14 locuri. Au fost deschise și zboruri interne, pe relațiile Cluj-Satu-Mare, Cernăuți-Cluj-Arad fiind folosite avioane Lockheed L-10 Electra (cu 10 locuri) și de Havilland Dragon Rapide. La sfârșitul anilor 1930 aeroportul și-a intensificat activitățile, numărul angajaților crescând de la 6 în 1934 la 16 în 1939. Din această perioadă datează și terminalul de pasageri, inaugurat în 1939.

În timpul celui de-Al Doilea Război Mondial aeroportul a devenit unul militar, fiind considerat cel mai important din Transilvania. În 1940, ca urmare a dictatului de la Viena, Transilvania de Nord a fost cedată Ungariei, iar aeroportul a fost folosit de către aviația militară maghiară și de Luftwaffe. În octombrie 1944 armata maghiară din oraș a fost învinsă de forțele armate române și sovietice. Când a fost recucerit de către Escadrila Nr. 4 Română Focșani, la sfârșitul lui septembrie 1944, aeroportul era complet distrus.

După război aeroportul și-a reluat cursele interne Tarom legând Clujul de alte orașe românești importante. Avioanele folosite erau Lisunov Li-2 / Douglas DC-3 și Iliușin Il-14.

În anii 1960 a început o modernizare intensivă a aeroportului. În 1969 a fost inaugurat noul terminal de pasageri, iar până în 1970 aeroportul a fost dotat cu echipamentele de securitate a zborului.

Aeroportul a rămas unul de călători până în septembrie 1996, când a fost deschis atât pentru transporturi de călători cât și transporturilor cargo internaționale. În 1996 consiliul județean Cluj a început extinderea clădirii terminalului, finalizată în august 1997. În 2006 directorul aeroportului, David Ciceo, a declarat în Evenimentul Zilei că lungimea pistei a fost mărită de la 1850 m la 2100 m. În februarie 2007 publicația aeronautică din România specifica lungimea pistei la 1850 m. Oficialitățile clujene și-au declarat totodată, în 2006, intenția de a dezvolta aeroportul pentru a permite o creștere mai puternică a traficului aerian în zonă. În anul 2008 a fost finalizată construcția unui nou terminal de sosiri pasageri pentru Aeroportul Internațional Cluj, investiția în acest proiect ridicându-se la peste 15 milioane de euro.