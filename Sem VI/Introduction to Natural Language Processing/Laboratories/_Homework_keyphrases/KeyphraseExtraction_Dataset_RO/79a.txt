Fie că ne dăm seama de asta în mod conștient sau nu, cu toții ne simțim mai bine când suntem înconjurați de natură și de spații verzi. La scară evoluționară, viața urbană este o invenție nouă. Specia noastră există de cel puțin 300.000 de ani, dar cele mai vechi orașe au doar 6000 de ani.

Cei care preferă să petreacă toată ziua în garsoniera lor sunt doar niște excepții și cu siguranță ar trebui să țină cont de multele cercetări științifice și nenumărate studii psihologice și biologice care au dovedit deja importanța spațiilor verzi pentru sănătatea și starea noastră de spirit.

De exemplu, studii din Japonia, unde există obiceiul ieşirii pentru o zi în natură – „shinrinyoku” în japoneză, au demonstrat că timpul petrecut în natură ne întăreşte sistemul imunitar. Un alt studiu ale cărui rezultate au fost publicate în jurnalul Environmental Health and Preventive Medicine din 2010 arată că plantele eliberează substanțe (“fitoncide”) care ne protejează organismul de boli.

Având în vedere că peste 50% din populația planetei locuiește în zone urbane, iar până în 2050, 68% din populația mondială va locui în orașe, este de o importanță incontestabilă că acestea să includă suficiente areale verzi, indiferent că aceste zone urbane sunt reprezentate de duplexuri sofisticate în Londra, cartiere moderne din Barcelona, case sofisticate la periferia Vienei, sau simple clădiri de apartamente noi în Iași.

Când trăiești într-un ecosistem artificial dintr-un areal urban, indiferent unde anume, este vital că acest sistem să includă nu doar apartamente de locuit, ci și suficiente zone de verdeață pentru relaxare și alte activități, iar motivele sunt multe și cât se poate de convingătoare.

De exemplu, spațiile verzi sunt un instrument puternic de combatere a problemelor de sănătate tipice traiului din mediul urban. Studiile arată că existența unui spațiu verde în apropiere reduce atât depresiile, cât și astmul cu 25-30%.

Ministerul scoțian de sănătate a cuantificat impactul pe care îl are asupra sănătății activitatea fizică minimă recomandată, arătând că o plimbare de 30 de minute într-un mediu natural, cinci zile pe săptămână, poate reduce riscul de infarct miocardic și de accident vascular cerebral cu 20 până la 30%, de diabet cu 30 până la 40%, de fracturi de șold cu 36 până la 68%, de cancer de intestin cu 30% și de cancer de sân cu 20%.

OMS recomandă ca fiecare persoană să dispună de un spațiu verde la o distanță de cel mult 300 de metri de casă, iar în orașe să existe un raport de 10-15 metri pătrați de spații verzi pe cap de locuitor.