În prezent peste 258 de milioane de migranţi din lume trăiesc în afara ţării în care s-au născut şi, conform statisticilor, această cifră va creşte datorită mai multor factori, printre care creşterea globală a populaţiei, comerţul, creşterea inegalităţii, dezechilibrele demografice şi schimbările climatice. În ultimii ani deplasările au devenit tot mai frecvente, datorată facilităţilor acordate prin libertatea de a circula, de a studia sau de a lucra în statele semnatare de acorduri bilaterale sau multilaterale sau tratate, aşa cum sunt cele care constituie Uniunea Europeană sau Spaţiul Economic European.

Migraţia reprezintă, în majoritatea cazurilor, o contribuţie pozitivă atât pentru ţara gazdă, care beneficiază de serviciile străinilor, cât şi ţara de origine, unde sunt trimişi majoritatea banilor câştigaţi. Pentru a menţine acest flux sigur şi ordonat, astfel încât să aducă mai multe beneficii decât dezavantaje, mai multe documente au fost semnate, atât la nivel regional cât şi global.

Ordonanţa de urgenţă nr. 194 din 12 decembrie 2002 privind regimul străinilor în România constituie cadrul prin care sunt reglementate intrarea, şederea şi ieşirea străinilor pe teritoriul României, drepturile şi obligaţiile acestora, precum şi măsuri specifice de control al imigraţiei, în conformitate cu obligaţiile asumate de România prin documentele internaţionale la care este parte.

Uniunea Europeană a adoptat diverse norme şi cadre pentru gestionarea fluxurilor de migraţie legală în cazul solicitanţilor de azil, al lucrătorilor cu înaltă calificare şi al lucrătorilor sezonieri, al studenţilor şi cercetătorilor, precum şi al reunificărilor familiale. În ceea ce priveşte alte fluxuri de migraţie, UE dispune de norme comune pentru prelucrarea cererilor de azil.