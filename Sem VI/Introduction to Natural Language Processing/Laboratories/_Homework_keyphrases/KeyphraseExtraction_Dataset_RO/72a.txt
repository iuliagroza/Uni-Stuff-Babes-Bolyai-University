Poluarea este cea mai mare cauză de mediu, la nivel mondial, de îmbolnăvire și de deces prematur, fiind considerată un risc major pentru sănătatea planetei, o cauză a distrugerii ecosistemelor și este strâns legată de schimbările climatice globale. Odată cu modernizarea și dezvoltarea din viața noastră, poluarea a atins apogeul, dând naștere încălzirii globale și îmbolnăvirilor umane.

Poluarea apare atunci când un element contaminant pătrunde în mediu și provoacă efecte nedorite. Există mai multe tipuri de poluare, de la poluarea aerului, poluarea apei, poluarea luminoasă la poluarea fonică, toate având efecte negative asupra organismului uman.

Poluarea aerului este probabil cea mai proeminentă și periculoasă formă de poluare. De la arderea combustibililor până încălzirea locuințelor prin arderea de materie lemnoasă, toate acestea eliberează dioxid de sulf și alte gaze periculoase în aer ce provoacă încălzire globală și ploi acide care, la rândul lor, duc la creșterea temperaturii, ploi neregulate și secete în întreagă lume.

Prin respirarea fiecărei particule poluate din aer, suntem mai predispuși la apariția astmului și a cancerului pulmonar. Monoxidul de carbon în concentrație crescută contribuie la apariția de angină prematură, infarct miocardic sau aritmii ventriculare la persoanele predispuse. Expunerea la dioxid de sulf, un alt poluant al aerului, poate provoca afecțiuni oftalmologice precum lăcrimare excesivă sau opacitatea corneei, afecțiuni dermatologice precum iritații manifestate prin roșeață sau apariție de vezicule, afecțiuni pulmonare precum bronhospasm, edem pulmonar, pneumonii sau obstrucții ale căilor respiratorii.

Expunerea pe termen scurt la poluarea aerului, cum ar fi ozonul de la nivelul solului, poate afecta sistemul respirator, deoarece majoritatea poluanților intră în organism prin căile respiratorii. Totodată, poate duce la infecții respiratorii și la reducerea funcției pulmonare, poate agrava astmul la persoanele cu această afecțiune.

Efectele poluării aerului asupra organismului uman pot varia de la dificultăți respiratorii ușoare până la probleme cardiovasculare grave, inclusiv boli de inimă și accidente vasculare cerebrale. Conform OMS, persoanele cele mai predispuse de a fi afectate sunt copiii, vârstnicii și persoanele cu o situație financiară precară.

Cercetările au făcut legătura între poluarea aerului și probleme grave de sănătate, cum ar fi boală pulmonară obstructivă cronică, cancerul pulmonar, boli cardiovasculare, naștere prematură.

Poți reduce expunerea la poluanții atmosferici prin limitarea timpului petrecut în zonele cu o calitate slabă a aerului (și nu numai). Este important să fii conștient de posibilii poluanți care te înconjoară.