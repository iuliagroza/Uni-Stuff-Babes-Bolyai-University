Crizele internaţionale politico-militare s-au bucurat de o atenţie deosebită în literatura de specialitate după 1989, iar impactul reţelelor sociale a atras atenţia în ultimii ani. Zilnic putem avea acces la înregistrări şi ştiri în timp real provenite din cele mai îndepărtate colţuri ale globului, de la imagini cu clădiri suspectate a face parte din programul nuclear iranian la mesaje venite din zone de conflict. În consecinţă, anumite tipuri de acţiuni sunt mai eficiente, în timp ce altele implică un cost mediatic sporit.

Într-o situaţie similară se află şi revoluţiile. Ocupând un spaţiu important în imaginarul occidental, aceste fenomene tind să trezească reacţii emoţionale intense, a cărei amplitudine poate creşte prin intermediul New Media, cum a sugerat evoluţia Primăverii Arabe, unde un videoclip postat de YouTube a angrenat vaste mişcări de protest în întreg Orientul Mijlociu. Sau cel puţin aşa par lucrurile.

Cercetarea de faţă îşi propune să investigheze căile şi dacă reţelele sociale pot influenţa originea şi evoluţia crizelor politice şi economice. Acestea din urmă pot acoperi întregul spectru al socialului, de la familie, la state şi societatea internaţională, ceea ce le face imposibil de studiat ca atare. În consecinţă, am restrâns câmpul de investigaţie la două clase de fenomene, care au fost intens dezbătute în legătură cu New Media, anume crizele internaţionale politico-militare şi revoluţiile, ceea ce oferă posibilitatea de a continua în mod cumulativ demersurile intelectuale şi s-au bucurat de un impact major, atât politic cât şi ca reprezentare.

Structura studiului urmează organizarea cercetării. Următorul capitol este dedicat evaluării demersurilor intelectuale referitoare la cauzele crizelor internaţionale politico-militare; cel de-al treilea, revoluţiilor. Capitolul al patrulea se va referi la testul de plauzibilitate al modelelor ipotetice dezvoltate aici, fiind urmat de o serie de concluzii şi de sugestii pentru noi direcţii de investigare. Studiul de faţă nu îşi propune să ofere un răspuns comprehensiv, ci să exploreze unele corelaţii şi explicaţii posibile, deoarece subiectul este nou, insuficient cercetat.