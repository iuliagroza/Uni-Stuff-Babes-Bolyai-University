70% dintre femeile care lucrează în domeniul tehnologiei sunt de acord că abilităţile lor au fost mai apreciate decât genul, dar etapa egalităţii de gen nu s-a încheiat, arată un studiu realizat de Kaspersky.

Peste jumătate (56%) dintre femeile din domeniul tehnologiei au văzut că nivelurile de egalitate între sexe s-au îmbunătăţit în organizaţiile lor în ultimii doi ani, iar 70% sunt de acord că abilităţile şi experienţa lor au fost considerate aspecte importante, mai importante decât faptul că erau femei, atunci când au candidat la primul lor post în domeniul IT sau al tehnologiei.

Acest progres într-un timp atât de scurt reprezintă un pas important către diversitate şi incluziune la nivelul acestui sector.

Descoperirile din raportul „Where are we now? Understanding the evolution of women in technology”, subliniază, de asemenea, că există încă loc de mai bine.

„Ideea egalităţii de gen reprezintă mai mult decât simple corpuri fizice care circulă prin birouri. Este legată şi de percepţii, sentimente, stereotipuri şi oportunităţi. În acest scop, mai mult de două treimi dintre femei (69%) au dat un semnal pozitiv, fiind acum mult mai încrezătoare că opiniile lor sunt respectate încă din prima zi, într-un post în domeniul tehnologiei. Nivelurile crescute de lucru de acasă observate în ultimul an au avut, de asemenea, un efect comparativ pozitiv, 46% dintre femei fiind de acord că egalitatea de gen este îmbunătăţită în rândul echipelor care lucrează de la distanţă”, arată Kaspersky.

În ciuda unei îmbunătăţiri globale a percepţiilor legate de reprezentarea de gen, peste o treime (38%) dintre femei susţin că lipsa femeilor din industria tehnologică le face precaute cu privire la intrarea lor în acest sector.

Deşi aceste cifre pot părea relativ scăzute, ele subliniază diferenţa dintre îmbunătăţirea treptată şi egalitatea completă. Această noţiune este susţinută de înţelegerea mai largă a faptului că 44% dintre femei susţin că bărbaţii progresează mai repede decât femeile în domeniul IT.

„Având în vedere că un procent similar (41%) este de acord cu faptul că o modalitate de împărţire mai egală pe genuri ar conduce la îmbunătăţirea progresului în carieră şi la rectificarea acestei nepotriviri, raportul poate concluziona că legătura dintre reprezentare şi comportamentele generale, oportunitate şi egalitate nu a fost realizată încă”, mai arată studiul.

O perspectivă globală online, concepută pentru a sprijini rezultatele cercetării, arată, de asemenea, cum progresele înregistrează ritmuri diferite în funcţie de regiuni: din Europa, unde echilibrul de gen pare să se fi înrăutăţit în ultimii doi ani; în America de Nord, unde trecerea la lucrul la domiciliu ar fi putut accelera echilibrul; în America Latină, unde educaţia stimulează abilitarea tinerelor femei în tehnologie; şi în cele din urmă, în APAC, unde intimidarea în rândul femeilor este acum depăşită de poveştile de succes.