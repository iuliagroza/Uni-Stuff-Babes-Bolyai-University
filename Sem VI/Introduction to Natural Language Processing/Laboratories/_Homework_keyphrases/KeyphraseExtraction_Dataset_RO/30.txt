Odată cu prăbuşirea sistemului comunist în Europa Centrală şi de Est, Alianţa Nord-Atlantică (NATO) a evoluat spre o formă din ce în ce mai complexă, pentru a corespunde noilor structuri de securitate internaţională, în care riscurile s-au multiplicat, dar şi diversificat atât ca substanţă, cât şi ca arie din care provin. Mediul de securitate atât de fluid, cât şi dinamica riscurilor care se manifestau pe diferite direcţii (militar, politic, economic, social, cultural), au influenţat temeinic procesul de transformare în care Alianţa Atlanticului de Nord a intrat la începutul anilor 90 ai secolului XX.

Aceste noi realităţi ale dinamicii mediului de securitate internaţional au imprimat un ritm accelerat de dezvoltare al Alianţei Nord-Atlantice. O direcţie importantă a acestui proces complex de schimbări ale NATO a constituit-o lărgirea sferei de interese şi îmbogăţirea agendei cu problematici din ce în ce mai variate ca substanţă, caracteristice pentru zona Europei Centrale şi de Est. Totodată, a început procesul de adaptare a Alianţei Nord-Atlantice la noua situaţie, care s-a produs prin redefinirea misiunilor şi obiectivelor sale, modificarea ariei geografice a teritoriului aliat, precum şi prin proiectarea stabilităţii dincolo de aria euroatlantică propriu-zisă. Alianţa s-a văzut nevoită să realizeze transformari complexe, determinate, în mare parte, de riscurile cărora urma să le facă faţă şi care s-au reflectat plenar în modificarea structurii sale nu numai ca număr de membri, dar şi ca modalităţi de organizare.

Pe de o parte, Alianţa a contribuit la construcţia instituţională, asistenţă în domeniul apărării, pregătirea forţelor pentru a deveni interoperabile, schimbul de experienţă în domeniul doctrinei şi conceptelor militare, iar pe de altă parte, procesul transformării a determinat şi o rearanjare a priorităţilor Alianţei, care au variat în funcţie de gradul de risc al ameninţărilor la adresa securităţii statelor-membre NATO. După terminarea războiului rece, principala sursă de instabilitate a fost reprezentată de conflictele interetnice, religioase, naţionaliste, generate de fragmentările intrastatale care au avut loc imediat după prăbuşirea comunismului în Europa Centrală şi de Est.

Transformarea NATO, pe parcursul ultimului deceniu în condiţiile globalizării, a fost caracterizată de o serie de iniţiative, care reprezintă abordări concrete şi deosebit de pragmatice ale noilor provocări şi oportunităţi în domeniul securităţii, în contextul postrăzboi rece. Acestea includ: Parteneriatul pentru Pace, relaţiile speciale cu Rusia şi Ucraina, dialogul cu statele mediteranene, Planul de Acţiuni pentru Aderare (MAP) pentru a sprijini statele candidate să atingă standardele NATO, precum şi cooperarea eficientă cu Uniunea Europeană, Organizaţia pentru Securitate şi Cooperare în Europa şi organizaţia Naţiunilor Unite. NATO abordează, de asemenea, în mod activ, provocările la adresa securităţii, conducând operaţii de gestionare a crizelor în Balcani şi angajându-se să acţioneze, atunci când şi unde este necesar, pentru combaterea terorismului şi a altor noi ameninţări care se manifestă în afara spaţiului euroatlantic.
