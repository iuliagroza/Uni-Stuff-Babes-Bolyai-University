Industria prelucrătoare conţine în structura sa, conform Anuarului Statistic al României, următoarele segmente: Industria alimentară, Fabricarea băuturilor, Fabricarea produselor din tutun, Fabricarea produselor textile, Fabricarea articolelor de îmbrăcăminte, Tăbăcirea si finisarea pieilor; fabricarea articolelor de voiaj si marochinărie, harnaşamentelor şi încălţămintei; prepararea si vopsirea blănurilor, Prelucrarea lemnului, fabricarea produselor din lemn şi plută, cu excepţia mobilei; fabricarea articolelor din paie şi din alte materiale vegetale împletite, Fabricarea hârtiei şi a produselor din hârtie, Tipărire si reproducerea pe suporţi a înregistrărilor, Fabricarea produselor de cocserie si a produselor obţinute din prelucrarea ţiţeiului, Fabricarea substanţelor şi a produselor chimice, Fabricarea produselor farmaceutice de bază şi a preparatelor farmaceutice, Fabricarea produselor din cauciuc şi mase plastice, Fabricarea altor produse din minerale nemetalice, Industria metalurgica, Industria construcţiilor metalice si a produselor din metal, exclusiv maşini, utilaje şi instalaţii, Fabricarea calculatoarelor si a produselor electronice si optice, Fabricarea echipamentelor electrice, Fabricarea de maşini, utilaje si echipamente n.c.a., Fabricarea autovehiculelor de transport rutier, a remorcilor si semiremorcilor, Fabricarea altor mijloace de transport, Fabricarea de mobila, Alte activităţi industriale n.c.a., Repararea, întreţinerea si instalarea maşinilor si echipamentelor, Industria bunurilor intermediare, Industria bunurilor de capital, Industria bunurilor de consum, Industria bunurilor de folosinţă îndelungată, Industria bunurilor de uz curent, Industria energetica, Industria extractiva si prelucrătoare exclusiv industria energetica, Industria bunurilor de consum exclusiv industria alimentara, băuturile si tutunul. Având în vedere numărul foarte mare de segmente de activitate ce compun industria prelucrătoare putem aprecia ca este un domeniu foarte important pentru economia românească.

Industria prelucrătoare a fost atent analizata de către Mihai Sabin Muscalu (2007) intr-o lucrare amplă în care se prezintă situaţia acestui segment de activitate în perioada 1990-2004. Acest autor aprecia că industria prelucrătoare, în perioada analizată, este compusa din sectoare cu o evoluţie sigură care prezintă stabilitate în gradul de concentrare aspect ce sugerează că acest domeniu este caracterizat printr-un grad de inerţie mare şi că nu există sectoare care să fi înregistrat o modificare spectaculoasă în detrimentul altor sectoare. Cea mai mare pondere în industria prelucrătoare a României, conform aceluiaşi autor, între 1990 şi 2004 o aveau „7 sectoare-cheie din industria prelucrătoare: alimentară şi băuturi; produse textile; articole de îmbrăcăminte; prelucrarea ţiţeiului, cocsificarea cărbunelui şi tratarea combustibililor nucleari; substanţe şi produse chimice; metalurgie; maşini şi echipamente (exclusiv echipamente electrice şi optice)”. Mihai Sabin Muscalu (2007) aduce însă în atenţie dezvoltarea acestui sector cu plusuri si minusuri afirmând că „industria prelucrătoare are, pe lângă efectele economico-sociale benefice - cum sunt: producerea de bunuri necesare economiei şi populaţiei, crearea a numeroase locuri de muncă, în general, bine retribuite sau impulsionarea dezvoltării tehnologice - şi o influenţă considerabilă, uneori pozitivă, dar de cele mai multe ori negativă, asupra mediului înconjurător, asupra biosferei planetei”.

Evoluţia industriei prelucrătoare este strâns legată de apariţia şi evoluţia noilor tehnologii pentru a căror implementare s-au impus şi se impun în continuare investiţii masive în cercetaredezvoltare pentru a fi depăşită bariera fezabilităţii tehnice. În încercarea de a evidenţia rolul şi efectele investiţiilor străine directe asupra modernizării economiei româneşti autoarea Camelia Moraru (2013) consideră că „investiţiile atrase trebuie dirijate către acele sectoare economice care contribuie la o creştere economică sustenabilă – agricultură, turism, industria prelucrătoare – şi nu spre sectoarele speculative, precum sectorul imobiliar sau de retail”.