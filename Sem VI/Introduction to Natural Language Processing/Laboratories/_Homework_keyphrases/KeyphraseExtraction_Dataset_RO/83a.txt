Până în 2050, 68% din populația lumii va locui în centre urbane

Compania de plăți digitale Visa, în colaborare cu Universitatea Stanford, a lansat unul dintre cele mai cuprinzătoare studii globale care analizează cererea în creștere pentru servicii de transport public și privat și rolul important pe care plățile digitale îl au în susținerea unei dezvoltări durabile. Potrivit ONU, până în 2050, 68% din populația lumii va locui în centre urbane, iar numărul de metropole cu mai mult de 10 milioane de locuitori va crește de la 43 la 51 în aceeași perioadă.

Pornind de la expertiza proprie în colaborarea cu operatorii de transport, companiile auto și start-up-urile de tehnologie, Visa a comandat raportul global „Viitorul transportului: mobilitatea în era metropolelor” pentru a înțelege mai bine provocările actuale și viitoare pentru transportul în comun. Concluziile studiului au fost completate de perspectiva oferită de experții de la Universitatea Stanford asupra inovațiilor existente și cele care vor fi disponibile într-un orizont de timp apropiat, pentru a evalua mai bine decalajele tehnologice.

Plățile se află în centrul oricărei modalități de transport și vor continua să fie tot mai integrate pe măsură ce tot mai multe orașe adoptă tehnologia contactless în transportul public, plățile digitale pentru servicii de parcare și de închiriere, spre exemplu de biciclete sau scutere.

„Dacă ne uităm la peisajul tehnologic, există deja multe produse care ar putea rezolva cu ușurință frustrărilor zilnice ale oamenilor privind transportul. Cu toate acestea, niciuna dintre aceste soluții nu ar trebui dezvoltată în mod izolat. O provocare majoră constă, așadar, în primul rând, în identificarea tehnologiilor relevante care oferă produse adecvate pentru piață, apoi în gestionarea implementării împreună cu un grup variat de părți interesate, printre care furnizorii de servicii de mobilitate, companiile de tehnologie, proprietarii de infrastructură și agențiile de transport public. Din cercetările noastre, considerăm că multe dintre aceste schimbări minore, treptate, au potențialul de a face diferența în domeniul transporturilor, fie că este vorba despre găsirea parcării, de obținerea celui mai bun preț pentru alimentarea cu combustibil sau de planificarea călătoriei în transportul public”, a declarat dr. Herman Donner, cercetător post-doctoral la Universitatea Stanford și coautor al raportului.