Orice discuție despre rolul și rostul școlii sfârșește prin a susține că, dincolo de aspectele instruirii, ale dobândirii de competențe într-un domeniu sau altul, se ridică mult mai dificil și mai important imperativul dobândirii deprinderilor, comportamentelor și al însușirii valorilor comunității. La momentul actual, comunitatea democratică poate fi definită ca un spațiu al confruntărilor, iar cercetările în domeniu demonstrează, că și spațiul educativ atât școlar, cât și familial se poate caracteriza în același mod. Felul în care copiii sunt antrenați în acest spațiu al confruntărilor, valorile puse în joc de fiecare intervenție a profesorului configurează deprinderi fie specifice unei comunități democratice axate pe implicare, autonomie, gândire critică, toleranță etc., fie specifice unei comunități care stă sub semnul totalitarismului caracterizate prin izolare, dependență, intoleranță etc.. Investigând fenomenul factorului relațional în educație grupul de specialiști: Lewin, Anderson, Flanders, Ryans, Aebli, Grant, Ausubel, Robinson, Ball, Wittmer [3] au desprins următoarea idee interacțiunile sociale condiționează dezvoltarea intelectuală a elevului, atitudinile sale cu privire la obiectivele educative ale școlii și rezultatele sale, relațiile elevului cu profesorul și colegii influențează foarte mult evoluția atitudinilor, a conduitelor și a cunoștințelor învățate.

În sistemul social de educație și învățământ, profesorii trebuie să se raporteze la cei pe care îi educă, să stabilească relații de cooperare cu părinții acestora și cu alți factori interesați ai societății. Ei nu educă numai la, catedră sau în clasă, ci prin fiecare contact relațional cu copiii și părinții, desfășoară o muncă de creștere și dezvoltare, de conducere și direcționare. Activitatea cadrelor didactice se desfășoară în fața unor individualități psihice umane în formare. De aici, derivă necesitatea unei maxime responsabilități în ceea ce privește comportamentele și intervențiile educatorului. Aceasta este perspectiva, care le conferă cadrelor didactice o poziție specială, unică. Ei sunt unicii adulți într-un grup de copii, în față cărora pedagogii devin reprezentanții lumii adulților, lumea pentru care îi pregătesc aceștia. Aserțiunile date scot în evidență globalitatea acțiunii educaționale.

Influența educativă exercitată de cadrul didactic, stabilită în funcție de norme pedagogice și reglementări școlare, implică un raport educator-clasă, și un tip specific de comportament al acestuia. Statutul cadrului didactic de reprezentant al științei, de mediator în construirea relației elev-știință, de agent al acțiunilor educative cu caracter formativ și informativ nu mai este suficient pentru a asigura eficiența acțiunilor pedagogice.

Activitatea unui cadru didactic performant nu se reduce la posesia cunoștințelor de specialitate, ci derivă și din capacitatea acestuia de a alterna strategii didactice, adaptându-le situațiilor educaționale, de a repartiza responsabilități elevilor, de a mobiliza elevii la cooperare în grup, de a valorifica valențele relației profesor-elev în sensul unui dialog real. În contextul dat se conturează gradul de individualizare a strategiilor de intervenție ale cadrului didactic, care oferă acestuia posibilitatea de a-și arăta respectul față de personalitatea fiecărui elev, de a crea șansele intensificării motivației intrinseci. Astfel, la nivelul relațiilor de grup se pot realiza cu timpul anumite nuclee în jurul unor lideri. În individualizare, fiecare face un lucru diferit, potrivit cunoștințelor și aptitudinilor sale și determină modul în care elevii maximizează pedepsele sau recompensele.

În sistemul neindividualizat toți elevii sunt poziționați la același standard, realizând aceleași sarcini, fiind evaluați după criterii identice, ceea ce poate induce o presiune asupra elitelor, pentru a scădea performanța din punct de vedere profesoral, elevii sunt nemotivați și frustrați. Un minus al individualizării îl constituie acela că copilul nu are realmente oportunitatea de a observa competența profesorului, cele zece minute acordate săptămânal unui asemenea exercițiu relațional fiind insuficiente. Apare stringenta întrebare ce metode, tehnici pot fi aplicate pentru un management eficient al clasei de elevi astfel încât să creștem niște copii cooperanți, încrezători și sufletiști? Ne confruntăm astăzi cu încercarea de a reinventa educația. Metodele tradiționale de educație și de abordare, care erau potrivite în trecut, nu mai pot fi aplicate copiilor de astăzi. Copiii zilelor noastre sunt altfel, iar rolul nostru constă în furnizarea unui mediu sigur și protector, care să-i dea copilului șansa de a se dezvolta și de a-și exprima potențialul. Lumea trăiește o criză a educației. În ultimele două sute de ani, societatea a trecut printr-o istorică și dramatică schimbare în sensul obținerii unei mai mari libertăți individuale și a mai multor drepturi. În fiecare zi crește numărul mesajelor cu privire la violența copiilor și a adolescenților, la puțina prețuire de sine a acestora, la Boala Deficitului de Atenție, la folosirea drogurilor, la sinucideri.