Pe parcursul ultimilor ani într-un şir de lucrări au fost constatate fapte indiscutabile de raport între starea funcţională a unor glande endocrine, în special a glandei tiroide, şi conţunutul de hormoni ai lobului intermediar al hipofizei – hormonul melanocit stimulator (HMS).

Cu toate că au fost obţinute unele date asupra interacţiunii glandei tiroide cu melanotropina, problema în cauză rămâne a fi totuşi deschisă. Dinamica mecanismelor implicate în aceste procese suscită deopotrivă interesul de studiu în această direcţie.

Modificările în producţia şi metabolismul hormonilor tiroidieni la acţiunea diferiţilor factori interni şi externi pot afecta întreg echilibrul neuroendocrin şi metabolic al organismului.

Cercetările efectuate de G.Cehovic demonstrează că melanotropina are un efect stimulator asupra glandei tiroide la animale. Se presupune că hormonul hipofizar melamotropina reduce acţiunea de blocare a hormonilor tiroidieni asupra funcţiei tireotrope a hipofizei, stimulând astfel secreţia tireotropinei în sânge care, la rândul său, intensifică activitatea glandei tiroide. A fost determinat la fel şi gradul identic de activităţi lipolitice ale tireotropinei şi MSH la şobolanii de laborator.

Date afirmative au fost obţinute în cadrul investigaţiilor efectuate de V.Andronic referitor la acţiunea hormonului porţiunii intermediare a hipofizei asupra ultrastructurii celulelor secretoare ale glandei tiroide. Despre aceasta mărturiseşte creşterea activităţii funcţionale a glandei: epiteliul înalt, dimensiunile foliculelor micşorate, conţinutul coloidului redus, ergastoplasma, ribozomii şi granulele de secreţie bine dezvoltate. Apariţia acestor schimbări sunt explicate prin intensificarea sintezei hormonilor iodaţi.
