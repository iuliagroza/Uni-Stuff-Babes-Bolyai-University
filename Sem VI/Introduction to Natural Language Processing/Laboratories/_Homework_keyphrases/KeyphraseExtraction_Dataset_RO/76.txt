Să ne bucurăm cu toții, cei cu inima română, pentru această curajoasă şi ambițioasă inițiativă, acum in momentul apariției primului număr al revistei. Cu siguranța ea va deveni o veritabilă punte între românii din cele patru vânturi, real forum de discuție, dezbatere şi punere în valoare a frumoasei noastre limbi, de recuperare a identității şi tradițiilor româneşti.

Revista aceasta va da românilor şansa regăsirii tuturor fraților şi unirii lor dincolo de frontiere şi va transmite în acelaşi timp Europei şi lumii întregi mesajul din totdeauna al romånilor, acela de pace şi toleranță reciprocă.

Revista „Logos” este o publicaţie semestrială ştiinţifică cu profil filologic, editată sub coordonarea Societății de Limba Română din Voivodina-Republica Serbia, în parteneriat cu Universitatea de Vest ,,Vasile Goldiş” din Arad, România.

Revista constituie o platfomă pentru cercetări științifice recente din domeniul științelor filologice, lansate de cercetători din mai multe țări dar și o posibilitate de testare a capacităților pentru tinerii cercetători – doctoranzi, masteranzi atât din instituțiile de învățământ universitar, preuniversitar și instituțiile culturale din Serbia, România şi din alte țări europene, şi nu numai.

Principalul obiectiv al revistei este prezentarea celor mai recente realizări ştiinţifice şi participarea la schimbul de idei în domeniile: literatură, lingvistică, istorie culturală, etnologie, antropologie, traductologie, balcanologie, educație, etc. la nivel naţional şi internaţional.

Revista înființată în anul 2016, se editează cu o periodicitate de 2 numere anual și se va acredita în conformitate cu Standardele Republicii Serbia și cu Standardele Internaţionale prestabilite pentru revistele ştiinţifice.

Toate materialele, prezentate spre publicare în revista „Logos”, vor fi supuse recenzării de către membrii Board-ului Internaţional şi ai Colegiului redacţional. Aşadar, revista „Logos” este o revistă internațională, în scopul satisfacerii nevoii actuale de diseminare a noilor informaţii, idei şi metode, resimţită în sfera ştiinţelor filologice.