Geopolitica nu este un moft academic, nicidecum unul geografic. Cu atât mai puțin într-o țară precum este România, care, în ultimul secol și jumătate, adică pe parcursul a patru generații (străbunic-bunic-tată-fiu) a avut o volatilitate atât de mare a granițelor, într-un spațiu în care ne clamăm prezența neîntreruptă de peste 2 000 de ani.

Orice informare ai primi în prezent din partea unei bănci o poți confunda lesne cu un curs de geopolitică, atât prin terminologia utilizată, cât și prin frecvența sintagmei ca atare. Trăim într-o „societate geopolitică”, iar rapoartele multor instituții internaționale fac acum o diferență clară între riscurile geopolitice, pe care le identifică distinct, și cele politice.

Marii geografi români au avut o sensibilitate aparte pentru geopolitică, începând cu însuși Simion Mehedinți și continuând cu alții. Și aceasta dintr-un patriotism necondiționat, din înțelegerea clară a asimetriei puterii: Marii geografi români au avut o sensibilitate aparte pentru geopolitică, începmarile puteri își manifestă puterea din reflex (intervenție, expansiune teritorială, fixarea regulilor jocurilor sau încălcarea lor), în timp ce actorii mai mici trebuie să învețe geopolitica pentru a-și minimaliza pierderile. „E periculos pentru cei mici să mănânce cireșe din aceeași farfurie cu cei mari” stipula, plastic, și Mehedinți, reliefând esența puterii.

Este greu să-ți dai seama cum s-a ajuns de la asemenea preocupări la dilemele puerile, la discuțiile sterile dintre geografii români din prezent legate de relația geografie – geopolitică, o grosolană confuzie epistemologică și dialectică între geografia politică și geopolitică, lămurită încă de la început de Simion Mehedinți. Nici măcar nu este vorba de preeminența uneia asupra alteia, ci de evoluția firească a unei științe, totodată disciplină universitară, al cărei nume este, astăzi, pe buzele tuturor. Acesta este contextul istoric pe care îl trăim. Unde este școala de geopolitică românească, uitată astăzi de unii, pierdută de alții, fundamentată teoretic de însuși Simion Mehedinți, discipol al lui Friedrich Ratzel, părintele spiritual al geopoliticii?

„La noi se scrie foarte puțin în această privință, iar ceea ce se scrie este, în genere, așa de naiv, așa de pueril!” observa și Ion Conea, în 1942, subliniind mai departe: „Avem, în schimb, într-o oarecare parte a zării, un vecin imediat care este mare maestru în materie”. Rezultatul? Îl vedem în prezent: România riscă să rămână doar cu ieșire la apă, dar nu la mare, în contextul în care Rusia a remilitarizat nordul Mării Negre, iar în sud, Turcia o ia pe aceeași cale. Și nu numai atât. O „subtilă” conductă de gaze naturale, mică, dar cu semnificație atât de mare – gazoductul BRUA –, bine speculată din punct de vedere geopolitic de către Ungaria, ar putea avea același efect.

Astfel de problematizări, dileme, interogații au format prilejul realizării unor studii de geopolitică (unele amintite în articolul de față, dar și altele), în cadrul colectivului de geografie și geopolitică de la ASE București, dintre care o parte încearcă elucidarea mecanismelor de funcționare geopolitică ale României, așa cum au fost ele gândite de marii geografi români, în ultimul secol și jumătate.