Efectul de separare energetică a unui curent turbionar de gaz comprimat în doi curenţi, unul rece şi altul cald, a fost descoperit de către inginerul metalurg francez George Ranque, care a studiat procesul de separare ce avea loc într-un ciclon de desprăfuire, în vederea separării gazului de praf. Ranque a obţinut, în anul 1931, un brevet de invenţie pentru descoperirea sa. În anul 1946 fizicianul german Robert Hilsch a publicat un articol în legătură cu cercetările experimentale pe care le-a făcut asupra tubului de vârtej, făcând şi recomandări privind construcţia şi exploatarea lui. Astăzi tubul Ranque-Hilsch este pe deplin acceptat şi recunoscut, el continuând să fie studiat pentru a se descifra pe deplin mecanismele care permit obţinerea acestui efect curios.

Studii efectuate în domeniu au pus în evidenţă că, ţinând seama de utilizarea în diverse scopuri a energiei termice a curentului de gaz, economicitatea sistemelor de separare energetică turbionară devine favorabilă în situaţii în care sistemele convenţionale de tipul instalaţiilor frigorifice, instalaţiilor de climatizare sau pompelor de căldură cu comprimare mecanică de vapori nu pot fi aplicate. Astfel, este de preferat utilizarea turbionatoarelor de separare energetică în următoarele direcţii:
	- Valorificarea resurselor de gaz comprimat pentru producerea concomitentă a frigului şi căldurii.
	- La microsistemele frigorifice cu acţiune periodică, folosite în domeniul mijloacelor de transport prevăzute cu surse de aer comprimat

Instalaţia, bazată pe separarea energetică a unui curent turbionar de gaz comprimat în doi curenţi, unul rece şi altul cald, datorită avantajelor pe care le prezintă, şi care o fac utlilizabilă in numeroase domenii, îşi poate găsi actualmente o serie diversă de utilizări. O astfel de instalaţie este simplă din punct de vedere constructiv, neavând piese în mişcare şi deci posibilităţile de defectare fiind reduse iar uzurile extrem de mici. Dimensiunile de gabarit şi greutatea tubului Ranque-Hilsch sunt reduse, ceea ce permite integrarea lui uşor în cele mai diverite locaţii, fiind un argument de bază în cazul utilizării instalaţiei pe mijloace de transport