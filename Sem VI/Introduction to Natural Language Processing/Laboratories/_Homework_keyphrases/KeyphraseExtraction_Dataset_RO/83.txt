Deşeurile sunt acele materiale rezultate în urma proceselor de producţie sau consum, care nu se mai pot folosi, în structura în care sunt, în procesul de producţie. Se poate considera că deşeul este orice substanţă sau orice obiect din categoriile stabilite de lege pe care deţinătorul le valorifică/elimină, are intenţia sau obligaţia de a le valorifica/elimina.

Odată cu dezvoltarea explozivă, mai ales în ultimii 30 de ani, a produselor materiale şi deci a industriilor producătoare au apărut serioase efecte asupra mediului înconjurător, cu implicaţii negative, pe alocuri catastrofale. Pornind de la această stare, chiar demonstrată, din păcate, de câteva situaţii concrete (ploi acide, moartea vieţuitoarelor apelor, modificări climaterice), a apărut necesitatea introducerii unor măsuri ecologice mai ales de protejare şi conservare a mediului.

Aceste măsuri se manifestă prin "presiuni" asupra mediului economico-industrial pe mai multe căi: taxe de mediu, bonificaţii pentru iniţiativele de prevenire a poluaţiilor, directive şi legi de responsabilizare a producătorilor, constrângerea forţelor de piaţă în vederea înscrierii, din punct de vedere ecologic, pe o spirală evolutivă.

Astfel, pentru implementarea acestor direcţii, s-au înfiinţat multe organizaţii internaţionale (WCED – World Comission on Environment and Development, de pe lângă ONU, EMAS – European Eco-Audit and Management Scheme), naţionale (SETAC – Society of Environmentaly Toxicology and Chemistry,USA; ICME – International Council on Metals and the Environment,Canada; UBA – German Federal Environmental Agency), specializate.

Ecologia, definită cu peste 100 de ani în urmă, ca ştiinţa care se ocupă cu studiul interdependenţelor dintre organismele vii şi, mai ales, ale acestora cu mediul înconjurător, s-a dezvoltat puternic în ultimii 15 ani, cu precădere prin cercetări în mediile academice şi institute specializate, rezultând un număr mare de modele şi metodologii ecologice sofisticate, tehnice de evaluare, reguli şi ghiduri de proiectare.

Se remarcă, pornind şi de la faptul că problemele ecologice sunt diferite de la o zonă geografică la alta, uneori chiar şi de la o ţară la alta, că încă niciun model, metodologie sau instrument ecologic nu s-a impus la nivel mondial ca fiind aplicabil pentru orice tip de produs sau proces.