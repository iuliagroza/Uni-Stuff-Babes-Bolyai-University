În toamna anului 2007, la Editura Pontos din Chişinău a văzut lumina tiparului monografia satului Drochia, semnată de dr. Igor Cereteu, cercetător la Institutul de Istorie, Stat şi Drept, AŞM. Studiul îşi propune drept scop abordarea istoriei acestei localităţi în mai multe planuri şi epoci istorice.

În primul capitol sunt descrise cadrul geografic şi toponimia satului Drochia, iar în cel de al doilea capitol se oferă informaţii amănunţite (probate de rezultatele periegezelor realizate în anii 1985-1993) referitoare la profilul arheologic în cercetarea localităţii. S-au adus în atenţie peste 30 situri arheologice din perimetrul microzonei Drochia-sat, cunoscute anterior, dar şi puse în circuitul ştiinţific de către autorul monografiei, consemnându-se, în final, starea lor deplorabilă cauzată de nerespectarea legislaţiei privind protejarea monumentelor istorice.

Capitolul al treilea este rezervat Primelor menţiuni documentare ale localităţii. Autorul face consideraţii asupra problemei originilor localităţii în baza datelor istorice survenite din izvoare scrise. În acest context, este de menţionat descoperirea şi valorificarea unor surse documentare inedite, interpretarea lor într-o manieră obiectivă, ştiinţifică, dar şi accesibilă publicului larg, ce constituie una din funcţiile cercetării istoriei locale. Din concluziile compartimentului aflăm cu certitudine că moşia Valea Drochiei, anterior anului 1777, a aparţinut ţăranilor răzeşi. În urma unui litigiu de proprietate judecat de Divanul Domnesc la 23 iunie 1786 Iordache Panaite „obţine o carte de întăritură şi mărturie hotarnică privind partea de moşie Valea Drochiei”.

Capitolul Evoluţia satului Drochia în secolul al XIX-lea începutul secolului al XX-lea tratează dezvoltarea localităţii, în special, schimbările demografice şi extinderea teritorială pe o perioadă de mai bine de o sută de ani. Documentele istorice citate atestă faptul că după moartea lui Iordache Panaite moşia a revenit fiului său Alexandru, comis la Curtea Domnească de la Iaşi. Localitatea la începutul secolului al XIX-lea a fost complementată la invitaţia stăpânului moşiei cu locuitori originari din satele Bădiceni şi Cureşniţa. La fel este de consemnat că anexele monografiei conţin listele nominale ale locuitorilor satului Drochia la data de 30 decembrie 1831, din anul 1837 şi din data de 22 decembrie 1858.

Capitolul Satul Drochia în perioada administraţiei româneşti aduce în atenţie date statistice privind viaţa comunităţii la începutul proceselor de modernizare. Sunt elucidate aspecte demografice, culturale şi economice, sunt prezentate unele activităţi ale partidelor politice şi diverse manifestări politice, inclusiv, cele de ordin extremist. În această perioadă, deşi majoritatea locuitorilor au fost părtaşii partidelor ţărăniste, în sat s-a atestat şi activitatea grupurilor cuziste.
