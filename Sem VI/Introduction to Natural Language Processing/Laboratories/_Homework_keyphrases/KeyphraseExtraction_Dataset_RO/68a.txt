Sub sloganul, „Sănătatea mintală – parte integrantă și esențială a sănătății!”, în luna ianuarie ne îndreptăm atenția spre un aspect important al existenței noastre.

Nașterea unui copil este motiv de bucurie pentru fiecare familie însă, de multe ori, pentru mămici acesta este însoțit de stres, îngrijorare, dezechilibru iar toate acestea pot duce la depresie.

La nivel global una din 10 femei suferă de depresie postnatală în primul an după naștere, iar  una  din 1000 de femei dezvoltă o afecțiune mai gravă numită psihoză postpartum. Aceste afectări trec de multe ori neobservate în stadii incipiente, iar fără un tratament adecvat pot avea consecințe negative, atât pentru mamă, cât și pentru copil.

În perioada 2010-2019, este constantă evoluția prevalenței depresiei în România, cu valori aproape duble pentru femei, în comparație cu bărbații.

În acest context, ne propunem prin această campanie, creșterea nivelului de informare și conștientizare a problematicii sănătății mintale și încurajarea persoanelor ce se confruntă cu astfel de situații, să se adreseze specialiștilor.

Activitățile din cadrul campaniei își propun să informeze populația feminină (în special gravidele) privind importanța identificării și intervenției timpurii în cazul tulburărilor mintale, să faciliteze conştientizarea şi promovarea unei mai bune înţelegeri a impactului tulburărilor mintale asupra vieţii oamenilor, precum și creșterea accesului la informații pentru îmbunătățirea îngrijirilor și înlăturarea stigmatizării femeilor cu tulburări mintale.

Femeile, indiferent de cultură, vârstă sau venit pot dezvolta depresie postnatală. Simptome precum tristețe, plâns facil, agitație față de bebeluș sau cei din jur, lipsă de energie și oboseală permanentă, tulburări ale somnului, gânduri negative, sentimentul  mamei că nu este suficient de bună, că nu poate avea grijă de copil, sentimente de vinovăție, deznădejde și autoînvinovățire sau senzația că i se poate întâmpla ceva rău copilului  pot apărea oricând în timpul sarcinii, sau în primul an după naștere. Există metode de tratament eficiente care pot să prevină consecințele grave, sau chiar tragediile.

Prin atragerea atenției societății asupra acestei problematici urmărim atât încurajarea profesioniștilor, cât și a prietenilor și a apropiaților noilor mămici să le întrebe cum se simt, să le îndemne să discute despre ceea ce simt și să ceară ajutor.

Depresia mamei este asociată cu semnele timpurii ale temperamentului mai dificil la copii, atașament nesigur, funcționare afectivă negativă, agresivitate și emoționalitate crescute, disforie, în special pentru fete, performanță cognitivă/intelectuală/academică mai scăzută, auto-învinovățire, valoare de sine scăzută, funcționare interpersonală mai slabă și anomalii ale sistemelor psihobiologice, inclusiv mecanisme de răspuns la stres care funcționează mai slab.

Sănătatea mintală reprezintă o stare de sănătate în care individul își realizează abilitățile, poate face față tensiunilor normale ale vieții, poate lucra productiv și este capabil să contribuie la dezvoltarea comunității.