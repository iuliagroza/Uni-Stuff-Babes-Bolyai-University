Placebo provine din forma la viitor a verbului „placeo – a plăcea”, care poate fi tradus prin „voi plăcea”. Efectul Placebo este un termen utilizat frecvent în arealul medical, pentru a desemna o substanță inactivă din punct de vedere chimic, dar care conduce la o îmbunătățire reală, cuantificabilă, fără bază într-un tratament real, a stării de sănătate a unui pacient.

Placebo a fost utilizat mai ales în studii clinice și experimente medicale pentru a testa eficacitatea tratamentelor medicale noi. Pacienții sunt împărțiți în două grupuri: grupul Placebo și grupul de lucru; pacienții din grupul de lucru primesc medicamentul testat, în timp ce grupul Placebo primește o substanță neutră, inactivă. În acest fel, cercetătorii pot măsura dacă medicamentul real funcționează, comparând modul în care ambele grupuri de pacienți reacționează. Dacă ambele grupuri au același tip de reacție, fie că este o ameliorare a simptomelor sau nu, se consideră că medicamentul nu funcționează și nu va trece testul.

Prin urmare, dacă o persoană se așteaptă ca medicamentul pe care l-a luat (deși el este inactiv din punct de vedere medical) să producă un efect pozitiv, atunci este foarte posibil ca propria chimie a organismului să producă efecte similare celor pe care le-ar fi putut provoca un medicament real, activ medical.

Efectul Placebo este declanșat de încrederea persoanei în beneficiile tratamentului și în așteptările de a se simți mai bine, mai degrabă decât de caracteristicile Placebo-ului în sine.

Deși Placebo era folosit mai ales în studiile clinice pentru descoperirea unor medicamente noi și în anumite experimente medicale, datorită capacității demonstrate de a produce modificări asupra organismului, acum Placebo este studiat la scară largă și ca tratament de sine stătător.

Studiile arată că efectul Placebo produce modificări fiziologice, precum creșterea ritmului cardiac sau a tensiunii arteriale. El este folosit cu succes pentru tratarea depresiei, anxietății, sindromului de colon iritabil, a durerii cronice și a oboselii.

Exista grade de reacție la Placebo: o injecție declanșează un efect mai mare decât administrarea unei tablete; două tablete produc un efect mai mare decât una singură.