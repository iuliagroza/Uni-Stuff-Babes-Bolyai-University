În cadrul comunităţii internaţionale, religia a fost şi rămâne un factor controversat. Astfel, de la căderea Zidului Berlinului, în special în ultimele două decenii, factorul religios face parte din principalele probleme din cadrul dezbaterilor politice majore şi teoretice. Deaoarece religia asociată cu instituţiile specifice asigură coeziunea socială, oferă o motivaţie(sens) în viaţă comunităţilor umane şi individului. Exercită, în numeroase cazuri, controlul social şi al funcţiei de educaţie socială. În anumite epoci, religia suplineşte chiar ideologia politică, în primul rând acolo unde reprezintă şi un element important al identităţii grupului social. În acelaş timp dezbaterea asupra componentelor securităţii şi a modurilor cum se poate realiza securitatea au devenit din ce în ce mai complexe şi mai specializate. Iar analiza politicii de securitate nu se poate face fără o reflecţie asupra factorului religios. Abordarea unui asemenea subiect, legătura dintre elementul religios şi securitatea naţională, ne va pemite să stabilim dacă factorul religios, prin acţiunile pe care le generează, poate antrena riscuri pentru securitatea naţională şi internaţională, şi dacă există premise favorabile pentru stimularea strategiilor ce ar trebui urmate pentru evitarea transformării acestui factor într-o sursă de conflict de natură religioasă.

Odată cu intensificarea procesului de globalizare are loc și apariția unor noi tipuri de vulnerabilităţi și amenințări, care au aprofundat dezbaterile asupra securităţii printre teoreticieni şi factori decizionali, deopotrivă. Dezbaterile asupra componentelor securităţii naționale şi a modurilor de asigurare a securităţii au devenit din ce în ce mai complexe şi mai specializate. Securitatea naţională reprezintă condiţia fundamentală a existenţei naţiunii şi statului, care are drept scop apărarea şi promovarea intereselor şi obiectivelor naţionale, contracararea riscurilor şi ameninţărilor la adresa intereselor naţionale, care şi determină orientarea politicii externe şi interne a statului în contextul securităţii regionale şi globale. Cu toate că propunem o definiție a securității naționale, nu ținem să dezvoltăm un cadru conceptual al securităţii, care să înmulţească doar numărul celor existente. În acest sens vom specifica de la început aspectele asupra cărora ne vom refri în continuarea cercetării noastre, aspecte a căror problemă a fost ridicată, relativ recent, pe scena studiilor de securitate, şi anume aspectele legate de religie.
