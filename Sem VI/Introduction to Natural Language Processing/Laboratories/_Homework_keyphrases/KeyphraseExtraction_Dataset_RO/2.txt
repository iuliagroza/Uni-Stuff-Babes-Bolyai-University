În România există aproximativ 600 de reviste care pretind a fi ştiinţifice. Dintre acestea, 8 sunt indexate de ISI Web of Science, făcând deci parte, cel puţin formal, din fluxul ştiinţific principal internaţional, 108 au fost evaluate în 2005 de către CNCSIS ca fiind de categorie B, adică având un potenţial de a obţine recunoaşterea internaţională, iar restul au fost evaluate tot de CNCSIS ca având o relevanţă mai slabă. În acest articol arătăm că o mare parte din revistele de categorie B nu îşi îndeplinesc funcţia de diseminare a informaţiei ştiinţifice nici măcar la nivel naţional, neputând fi găsite în bibliotecile centrale universitare (BCU) sau pe internet. Astfel, doar pentru 21% din aceste reviste pot fi găsite numere din anul anterior la BCU din Bucureşti, Cluj, şi Iaşi, sau online. Reviste care nu pot fi găsite cu un efort rezonabil servesc totuşi pentru justificarea unor sume cheltuite pentru cercetare din bani publici, sau pentru promovarea în funcţii academice pe baza articolelor publicate în ele, ceea ce reprezintă o fraudă. Articolul arată că există pe plan internaţional o tendinţă de globalizare a literaturii ştiinţifice, majoritatea revistelor ştiinţifice, şi din ce în ce mai multe, chiar editate în ţări europene cu tradiţie, fiind editate în limba engleză şi destinate publicului internaţional. Aceste date pun în discuţie relevanţa revistelor ştiinţifice locale ca vehicul de diseminare a rezultatelor ştiinţifice originale, pentru domeniile ştiinţifice fără specific local. Articolul mai propune nişte criterii minimale pentru evaluarea existenţei funcţiei de diseminare a informaţiei a unei reviste ştiinţifice şi face o serie de propuneri privind revistele ştiinţifice româneşti. 

În România există un număr foarte mare de reviste ce pretind a fi ştiinţifice, aproximativ 600 de reviste înscriindu-se în 2005 pentru a fi recunoscute de către Consiliul Naţional al Cercetării Ştiinţifice din Învăţământul Superior (CNCSIS). Articolele din reviste locale sunt prezentate în multe documente oficiale ca realizări personale ale oamenilor de ştiinţă, rezultate ale proiectelor sau programelor de cercetare finanţate din fonduri publice, sau realizări ale cercetării româneşti, în general. În ciuda faptului că o mare parte a fondurilor destinate finanţării cercetării din România au ca rezultat principal aceste articole în reviste locale, există doar două studii care au analizat anterior relevanţa acestor reviste şi implicit a articolelor din ele. În ştiinţă, tehnologie şi medicină, publicarea este o parte integrală a cercetării. Cercetătorii ar trebui să publice rezultatele lor pentru a asigura diseminarea lor cât mai largă, în principal în rândul celorlalţi cercetători din acelaşi domeniu, pentru a fi discutate, evaluate şi folosite în studii ulterioare. Crearea de cunoştinţe şi diseminarea lor, în beneficiul societăţii, este motivul pentru care cercetătorii beneficiază de fonduri publice. Publicarea are şi rolul de a valida rezultatele, prin analiza lor de către referenţii revistei în care sunt publicate, în măsura în care aceşti referenţi sunt experţi în domeniul respectiv. Alte funcţii ale publicării sunt înregistrarea priorităţii autorilor asupra ideilor publicate, arhivarea informaţiilor publicate, şi răsplătirea autorilor pentru munca lor. Articolul de faţă îşi propune să analizeze relevanţa revistelor ştiinţifice româneşti, şi în special măsura în care acestea îndeplinesc una dintre funcţiile de bază care motivează existenţa lor, şi anume diseminarea rezultatelor ştiinţifice publicate în ele.

După cum am arătat, existau în 2005 aproximativ 600 de reviste ştiinţifice româneşti. Conform Institutului Naţional de Statistică (INS), în România existau în 2003 un număr de 25968 de cercetători, incluzând cei din institute, întreprinderi şi cadrele universitare, din care 9219 sunt cercetători atestaţi. Aceasta înseamnă că există o revistă pretins ştiinţifică la aproximativ 44 de cercetători sau la 16 cercetători atestaţi. CNCSIS a stabilit în 2005 că 59% din aceste reviste au cel puţin importanţă naţională, ceea ce înseamnă că există o revistă ştiinţifică de importanţă naţională la aproximativ 74 de cercetători sau la 26 de cercetători atestaţi.