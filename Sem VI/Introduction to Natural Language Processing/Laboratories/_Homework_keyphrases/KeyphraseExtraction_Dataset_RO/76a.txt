Grupul de internet Google a anunţat, miercuri seară, lansarea unui site destinat conservării limbilor pe cale de dispariţie, intitulat "proiectul limbilor în pericol", informează AFP.

„Documentarea celor peste 3.000 de limbi şi dialecte care sunt pe cale de dispariţie este o etapă importantă în conservarea diversităţii culturale, în aducerea unui omagiu cunoştinţelor rămase de la strămoşii noştri şi în oferirea unui suport tinerilor”, a transmis Google.

„Tehnologiile pot veni în sprijinul acestor eforturi, ajutând oamenii să creeze înregistrări de calitate înaltă a limbajului strămoşilor lor, adesea ultimii vorbitori ai acestor limbi, punând în contact comunităţile disparate cu mediile sociale şi facilitând învăţarea limbilor”, au mai spus reprezentanţii Google.

Grupul de internet vrea să cedeze „în câteva luni” gestionarea acestui site unui laborator universitar – Institutul pentru tehnologie şi informaţii despre limbi străine de la Universitatea din Michigan de est – şi Consiliului cultural al primelor populaţii.

Google a precizat că acest proiect beneficiază de finanţare din partea asociaţiei sale caritabile Google.org şi a invitat alte organizaţii să se alăture acestei iniţiative.