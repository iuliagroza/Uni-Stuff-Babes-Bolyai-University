Prin înfiinţarea Uniunii Culturale a Românilor în 1945, prin apariţia ziarului „Libertatea” (1945) şi a Cercului literar ,,Lumina” (1946), din care a luat naştere revista „Lumina” (1947), în Voivodina apar şi primele voci feminine care, sub influenţă sârbească şi a marelui poet sârb de naţionalitate română Vasko Popa, au contribuit la îmbogăţirea peisajului literar din această zonă.

Unele voci, din dorinţa de a crea şi de a se adresa unui public larg şi nu cercului îngust, minoritar, patriarhal, au început să scrie literatură în limba sârbă, devenind cele mai înfocate apărătoare ale poeţilor tineri şi ale noilor orientări literare din spaţiul literaturii iugoslave.

Celelalte voci feminine, prin numeroase realizări lirice expresive, descoperă în literatura de limba română din Voivodina o obsedantă căutare a originii, a rădăcinii, a arhetipului comun, balcanic.

Volumele de poezii şi de proză care, întoarse spre o conştiinţă artistică modernă, apar la Editura ,,Libertatea”, atunci când teritoriul fostei Iugoslavii este cuprins de război, din dorinţa de a încuraja libertatea cuvântului şi de a crea noi valori pe acest teritoriu voivodinean.

Vocile feminine au rămas să descopere marile teme ale scrierii lor: dragostea, patriotismul, plaiul natal, natura, în genere, labirintul oraşului, tristeţea, moartea, efemeritatea vieţii, sacrificiul ş.a. Scrierile lor sunt pline de armonie şi frumuseţe, spirit de sacrificiu sau loc de refugiu, maternitate şi fecunditate, cuprindere a lumii sau numai a meleagurilor natale. Iubirea şi efemeritatea vieţii sunt teme centrale aşezate în centrul universului literar ca forţe motrice a vieţii. Remarcabile prin sinceritate, fineţe şi forţă de sugestie a expresiei, unele sunt nostalgice, elegiace, altele – explozive, preocupate de problemele existenţiale, meditative ale vieţii, vocile literare voivodinene, de o mare sensibilitate şi forţă de sugestie, impresionează prin sinceritatea expresiei lor, prin filosofări şi confesiuni lirice, ne conduc cu abilitate în labirintul propriului eu creator, unde iubirea şi neliniştile metafizice, curgerea timpului şi setea de absolut, creaţia şi destinul creatorului sunt reverberări ale căutătorilor cifrului secret al misterioasei fiinţe umane.