Orientarea comunicativă este principiul fundamental al studierii unei limbi. O limbă străină se învaţă prin comunicare. Învăţarea unei limbi nu este doar o chestiune de activare a unor cunoştinţe acumulate, ci şi de stimulare a desfăşurării sistemului limbii în toată funcţionalitatea sa.

Principiul comunicativ în predarea/învăţarea unei limbi stă la baza procesului modern de studiere a unei limbi străine sau a limbii a doua. Orientarea comunicativă presupune organizarea procesului de învăţare ca model al procesului de comunicare. Comunicarea stă la baza acumulării cunoştinţelor şi formării abilităţilor lexicale, gramaticale, de vorbire, de audiere, de citire, de scriere. Scopul comunicativ în orice tip de activitate la lecţie şi în lucrul pentru acasă este primordial.

Comunicarea este un „schimb interacţional între cel puţin doi indivizi situaţi social, schimb care se realizează prin utilizarea de semne verbale şi nonverbale, fiecare individ putând fi, pe rând sau exclusiv, producător sau consumator al mesajului”.

Comunicarea într-o limbă străină depinde de cunoştinţele individului în domeniul limbii respective (a şti) şi de abilităţi (a şti să faci, să utilizezi cunoştinţele). Ea poate să se realizeze, dacă individul deţine competenţă de comunicare sau competenţă de comprehensiune şi competenţă de producere a mesajului în altă limbă în formă scrisă şi orală.

Audierea, vorbirea, citirea, scrierea sunt activităţi integratoare în procesul de studiere a limbii a doua. Sunt „producţii ale gândirii omeneşti”, traversează momente de gândire, descoperire, redescoperire, conştientizare, automatizare, atitudine subiectivă, din care e format produsul cognitiv. Audiind, vorbind, scriind şi citind dăm viaţă acestui produs.

Rolul primordial în această ordine de idei îi revine vorbirii. Vorbirea este o formă de manifestare a limbii cu ajutorul căreia are loc procesul comunicării interpersonale. Această activitate este generată de conştientizarea necesităţii de comunicare în vederea satisfacerii cerinţelor psihosociale. Pentru o comunicare interpersonală, e nevoie de formarea deprinderilor de vorbire orală şi de dezvoltarea fluidităţii verbale. Din acest considerent, actul vorbirii presupune stăpânirea limbajului la toate nivelurile limbii: fonologic, gramatical, lexical şi sintactic, înlăturarea inhibiţiilor involuntare şi, desigur, posedarea deprinderilor de gândire.
