Tot mai multe companii de transport marfă, fie că sunt companii de distribuţie, curierat încep să experimenteze cu noi vehicule și tehnologii, cu scopul de a mări productivitatea și de a reduce costurile, dar și de a reduce amprenta de carbon și impactul asupra mediului.

Deși la început de drum, vehiculele electrice, în special cele destinate distribuţiei urbane, de până la 3,5 tone, câștigă teren venind cu propia viziune despre transportul ecologic. Vehiculele electrice sunt mașini avansate, care folosesc cele mai noi tehnologii, pentru optimizarea consumului de energie, dar și pentru o conectivitate mai bună cu șoferul și cu aplicaţiile IoT (Internet of Things).

Multe staţii de încărcare sau producători de vehicule permit controlul prin intermediul aplicaţiilor pentru telefonul mobil, ceea ce înseamnă că utilizatorii pot seta durata încărcării sau pot controla sistemele de încălzire și răcire din vehicul, de la distanţă.

Unul dintre cele mai vizibile avantaje a vehiculelor electrice este reducerea emisiilor, prin simplul fapt că motoarele nu ard combustibil fosil pentru a funcţiona.

Există, totuși dezbaterea conform căreia energia electrică este în continuare produsă, în mare parte, de centrale electrice care folosesc cărbune, lemn sau chiar gunoi menajer pentru a funcţiona.Însă, tot mai mult curent electric este generat, de la an la an, din surse regenerabile: vânt, valuri, soare.

Avantajele și argumentele în favoarea utilizării de vehicule electrice nu se opresc aici!

Chiar și cu preţul mai mare de achiziţie decât al unui vehicul cu motor cu combustie internă, întreţinerea costă mai puţin (fiind mult mai puţine piese decât într-un motor clasic), iar „combustibilul” reprezintă o fracţiune din preţul pe care transportatorii îl plătesc pentru benzină sau motorină.

Chiar dacă bateriile trebuie, la un moment dat, înlocuite (o operaţiune relativ scumpă), cei mai mulţi producători oferă în medie o garanţie de 8 ani. De asemenea, nu trebuie exclus din vedere nici faptul că mașinile electrice sunt silenţioase, un factor important pentru zonele urbane aglomerate, unde poluarea fonică deja depășește limitele admise.

Totuși, există în continuare dezavantaje pentru achiziţia vehiculelor electrice, fie pentru cele personale sau pentru transport de marfă. Una dintre cele mai mari probleme pe care utilizatorii o au vizavi de mașinile electrice este timpul de încărcare al bateriilor.

