Anii de şcoală reprezintă fără dubiu cea mai intensă perioadă de studiu sistematic din viaţa noastră. Este o perioadă perfectă de studiu! Cercetările arată că suntem la momentul de vârf al capacităţii noastre de a absorbi informaţie, interval care va ţine până la vârstă de aproximativ 30 de ani.

Altfel, astăzi învăţarea a devenit oricum un process continuu, nu ne oprim din învăţat toată viaţa. Nimic nu egalează însă anii de studiu sistematic în care învăţarea este principala activitate, în care mulţi nu trebuie (încă) să îşi poarte de grijă (fiind susținuți de părinţi) şi iarăşi mulţi (încă) nu trebuie încă să poarte de grijă altcuiva (soţie, copii) pentru că aceste responsabilităţi apar ceva mai târziu.

Pe de altă parte, perioada şcolară (inclusiv liceu şi apoi facultate) este poate cea mai frumoasă perioadă din viaţa noastră: tinereţe, libertate, pasiune, spontaneitate, totul este frumos şi minunat! Cine are timp să înveţe, cine are chef să stea închis în casă sau în bibliotecă în zilele superbe de vară sau toamnă? Cumva trebuie să facem loc la toate şi toate trebuie să intre în această perioadă: să învăţăm dar şi să ne distrăm!

Învățarea accelerată și eficientă este un ansamblu de tehnici şi metode de abordare a materialului de studiu şi de lucru personal care contribuie la o mai rapidă şi mai bună însuşire a informaţiilor de învăţat, într-un mod mai durabil şi pe termen mai lung cu efort mai mic!