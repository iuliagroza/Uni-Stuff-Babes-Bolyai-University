Statele sunt obligate să cerceteze fără vreun termen şi cu o diligenţă deosebită orice alegaţie privind tortura. În situaţia în care sunt întrunite condiţiile necesare, statul pe al cărui teritoriu se află persoana bănuită de comiterea torturii sau de participare la comiterea ei urmează s-o extrădeze statului care este abilitat cu judecarea acesteia sau poate transmite cazul propriilor autorităţi competente pentru a intenta o acţiune în baza dreptului internaţional sau local. Competenţa, imparţialitatea, independenţa, promptitudinea, minuţiozitatea constituie exigenţele fundamentale ale cercetării actelor de tortură. Aceste elemente pot fi adoptate la orice sistem juridic şi ar trebui să ghideze cercetările legale în privinţa alegaţiilor de tortură.

Când o procedură se dovedeşte a fi inadecvată din cauza lipsei de mijloace sau din cauza unei parţialităţi, ţinând cont de faptul că practica în materia torturii pare a fi sistematică, statul va efectua o cercetare prin intermediul unei comisii sau al unei alte proceduri similare. Membrii respectivei comisii vor fi selectaţi dintre persoanele recunoscute ca fiind imparţiale, competente şi independente. În special, membrii comisiei trebuie să fie independenţi de orice instituţie, entitate sau persoană care ar putea să se implice în cercetare.

Obiectivul general al cercetării constă în stabilirea faptelor relative privind alegaţiile în materia torturii în vederea identificării persoanelor responsabile şi în a permite pedepsirea acestora sau pentru a le utiliza în cadrul procedurilor destinate pentru obţinerea reparaţiei pentru victime. Astfel, în realizarea acestui obiectiv, persoanele învestite cu dreptul de a cerceta actele de tortură trebuie: să obţină mărturii din partea victimelor care au fost supuse actelor de tortură; să culeagă şi să păstreze probe, inclusiv cele medicale, care ar confirma vătămările corporale ale actelor de tortură în vederea înaintării unor acţiuni eventuale în justiţie împotriva persoanelor vinovate; să identifice martorii potenţiali, obţinând din partea acestora declaraţii; să determine în ce mod şi unde s-au produs faptele invocate, precum şi caracterul sistematic sau ocazional al actelor de tortură.
