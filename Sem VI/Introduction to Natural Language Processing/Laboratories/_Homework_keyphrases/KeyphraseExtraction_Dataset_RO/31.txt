Specificul metodicii de investigare a hazardelor naturale puse la baza acestui studiu de caz constă în faptul că fenomenele extreme sunt considerate „calamităţi” ori ceva excepţional doar pentru societate, pentru natură, însă, ele reprezintă aceleaşi procese şi fenomene fireşti care au loc în prezent, tot aşa cum au avut loc în trecut, cu mult înainte de apariţia societăţii. Această afirmaţie n o atribuim doar calamităţilor tehnogene, adică celor de origine artificială ori antropică, care n-au constituit obiectul nostru de studiu.

În aspect geografic, calamităţile naturale se deosebesc de procesele şi fenomenele obişnuite doar prin intensitate majoră şi viteză sporită de derulare, în rest fiind absolut similare. Adică, şi manifestarea acestor fenomene, considerate anomalice pentru societate, de asemenea, depind de anumiţi factori, cauze şi circumstanţe capabile a spori ori a diminua efectul lor distructiv. Specialiştii de profil cunosc bine faptul că majoritatea proceselor naturale, inclusiv cele extreme, nu se manifestă haotic, ci conform anumitor legităţi, circumstanţe şi factori ce le provoacă apariţia, evoluţia şi repetarea periodică a lor. Ritmicitatea şi periodicitatea este o legitate universală pentru evoluţia naturii Terrei. Rezultatele investigaţiilor istorico-geografice şi instrumentale, efectuate recent în bazinul Mării Negre, referitoare la variaţia frecvenţei de manifestare a hazardelor naturale demonstrează faptul că şi repetarea grupelor majore de fenomene extreme în parte este evident subordonată legităţii ritmicităţii şi periodicităţii.

Anticipând dezvăluirea imensei diversităţi de factori şi circumstanţe care condiţionează manifestarea diverselor ritmuri şi cicluri, este necesar de a menţiona faptul că toate aceste cicluri, perioade şi ritmuri, conform nivelului de argumentare, pot fi clasificate în două grupuri convenţionale:
	a) deja bine cunoscute, neîndoielnice, cum sunt, de exemplu, ciclurile mareice ori de flux reflux, cele diurne, lunare, sezoniere, anuale etc.;
	b) încă necunoscute ori slab pronunţate şi insuficient studiate, la care pot fi atribuite ciclurile multianuale de 2, 3, 5, 8, 11, 22, 34, 45, 90, 120, 180, 360, 1800 ani etc.
