Începutul decadei a doua a secolului XXI aduce cu sine un context global modificat. În condițiile actuale radical schimbate, semioticianul italian Umberto Eco ne-ar fi îndemnat la o nouă abordare cognitivă a realității așa cum a făcut-o anterior: „Trebuie s-o luăm din nou, de la început”, ar fi reiterat el. „Noua paradigmă” se referă la un brusc salt înainte către un nou fel de a fi, de a gândi și de a reprezenta lumea s-a produs odată cu pandemia coronavirusului, care a pus sub semnul întrebării existența și securitatea condiției umane în ansamblu.

Coronavirusul a devenit un punct culminant în epoca policrizelor actuale: criza sistemelor (medical-sanitar, economic, mai recent și financiar-bancar etc.), dublate de „criza de corupție, a incompetenței” și de politizarea crizelor ș.a., care a degenerat în declanșarea unui conflict militar desfășurat în vecinătatea noastră.

Acest context de crize sistemice de diferit tip: criza de eveniment, criza de structură (instituțională), criza de cicluri a dinamizat și chiar a revoluționat unele domenii, a creat epifenomene și a scos la iveală problemele specifice în diferite sfere și regiuni. Aceste mutații fundamentale constituie un punct de cotitură și pentru regândirea și construirea viitorului inteligent al cercetării și învățământului.

Scriitorul și editorul belgian Hubert Nyssen constata o criză a gândirii, deci a clarviziunii și discernământului, care nu servește plenitudinea individului, ci doar individualismul și violența: «la vraie crise c’est la crise de nos sociétés est une crise de la pensée, donc de la clairvoyance et du discernement, il n’est pas bon d’oublier que l’éducation, les langues et les livres devraient servir la plénitude de l’individu plutôt qu’un individualisme de masse soumis aux prescriptions totalitaires, ici du profit, et de la violence».

«Criza universităţii europene» este și ea o temă mult dezbătută în ultima vreme (în special la etapa Post-Bologna), în cheia schimbării revoluţionare care transformă «vechea» universitate (citadelă a tradiţiei, a unei cunoaşteri stabilizate) într-o instituţie de tip «nou». De fapt, Adevărata Universitate, considera filozoful grec Phaedrus, nu este atât o instituţie, clădire cu adresă juridică, cât o stare de spirit care poate genera idei noi. Spiritul universitar înseamnă până la urmă spirit critic. O tendinţă se impune tot mai mult astăzi în Statele Unite, în Europa, mai bine zis pe plan mondial – Universitatea devine tot mai mult locul inovaţiilor şi a creaţiei, un laborator al viitorului, iar numeroasele premii Nobel acordate universitarilor sunt un argument elocvent în acest sens.

Prin noua paradigmă virtuală structurile tradiționale au devenit tot mai deschise transformărilor adânci ca rezultat al dezvoltării tehnologiilor spațiului digital educațional și eficientizării inovațiilor predării, prin reciclarea convențiilor/ metodologiilor/ materialelor tradiționale și dezvoltarea noilor traiectorii ale platformelor multimedia.