Necesitatea de a obţine suprafeţe de o calitate tot mai ridicată şi cât mai repede posibil a determinat pe cei care lucrează în industria prelucrătoare să caute noi procedee de finisare. Prelucrarea cu abrazivi este cel mai vechi, dar şi cel mai modern procedeu de prelucrare. Este procedeul cel mai vechi deoarece a fost folosit la confecţionarea uneltelor şi armelor, dar este şi un procedeu modern, deoarece astăzi tehnica utilizează materiale cu duritate foarte mare, ce nu pot fi prelucrate decât cu ajutorul materialelor abrazive noi, cu proprietăţi superioare şi cu performanţe deosebite.

Obiectivele propuse au în vedere dezvoltarea unui concept integrator de nanoprelucrare, în special nanofinisare prin medii de lucru reopectice ce utilizează nanomateriale abrazive. Cercetările privesc realizarea granulelor abrazive: stadiul actual al utilizării mediilor abrazive, tehnologii de obţinere, tipuri, proprietăţi, date tehnice, caracteristici tehnice ale granulelor abrazive etc.

Obiectivele procedeelor de prelucrare foarte fină sunt: creşterea calităţii suprafeţelor prin micşorarea rugozităţii; îmbunătăţirea geometriei formei suprafeţei; mărirea preciziei dimensionale; îmbunătăţirea stării de tensiuni din stratul superficial.

Fragmentarea materialelor compacte prin metode mecanice este larg răspândită, permiţând obţinerea de particule între 40-250 µm. Metoda este eficientă dacă materialul are plasticitate redusă deoarece în încercarea de dezintegrare, se deformează plastic. În perioada măcinării, datorită efectului combinat al strivirii şi şocului, apar particule grosolane iar datorită efectului de uzare prin frecare apar granule fine.

După H. Kramer fragmentarea se produce în exclusivitate prin impactul particulelor mici cu rol de proiectil asupra particulelor mari ce au rol de ţintă. Prin aceste procedee nu pot fi obţinute materiale cu granulaţia sub 1 µm. G. Hutting, analizând echilibrul dinamic stabilit în procesul de fragmentare, arată că în procesul de măcinare apar şi efecte chimice. De aceea el consideră că prin măcinare nu se pot obţine particule de material foarte fine.

Pulverizarea constă în dezintegrarea materialului topit cu ajutorul unui agent extern (apă, aer, gaze) care are o energie cinetică foarte ridicată şi o viteză mare de curgere. În literatura de specialitate se arată că pulverizarea se desfăşoară în condiţii de maximă eficienţă când temperatura agentului de pulverizare este egală cu cea a topiturii materialului supus pulverizării. Acest lucru este greu de realizat practic; de aceea se apelează la alte metode precum folosirea creuzetului rotitor, a electrodului consumabil rotitor, dezintegrarea unei mase topite prin impact cu paletele unei turbine de mare viteza, cu ajutorul plasmei sau prin împrăştiere dintr-un recipient perforat antrenat în mişcare de rotaţie