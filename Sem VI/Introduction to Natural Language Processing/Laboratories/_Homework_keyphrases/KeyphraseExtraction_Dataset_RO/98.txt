Eminescu nu avea cum să fie cel mai potrivit tovarăș de drum în epoci marcate de ideologia progresistă și obsedate de construirea modernității sociale. Opera sa – cea publicistică mai ales – era una eminamente reactivă, chiar "reacționară" față de chipul proaspăt coafat modern al României de după 1848.

Ca și grupul din care face parte, "Junimea", Eminescu socotește false principiile agitate de pașoptiștii liberali, iar rezultatele acestora, pe termen lung, ca fiind catastrofale. Modernitatea incipientă atunci ar fi adâncit până aproape de schizoidie distanța dintre o Românie a tradiției și o alta făurită după constituția de tip belgian. Eminescu va prelua, cu unele modificări semnificative, teoria maioresciană a formelor fără fond: o va adânci prin componenta tradiției (obsesia cufundării într-un Ev Mediu românesc) și îi va adăuga unele accente antisemite (formulate nu de pe poziții rasiale, ci economice). Din punct de vedere ideologic și spiritual, Eminescu este un antimodern, tipologie analizată de istoricul literar francez Antoine Compagnon într-un studiu de referință.

După Compagnon, adevărații scriitori moderni din punct de vedere estetic ar fi, în mod paradoxal, din punct de vedere ideologic, adversari ai modernității sociale. Această ostilitate s-ar manifesta printr-o serie de șase figuri, care se pot regăsi toate și în profilul lui Eminescu: adversitatea față de ideea de revoluție, față de ideologia de tip luminist, pesimismul ca trăsătură morală, obsesia întinării ființei umane prin păcatul originar, refugiul în sublimul estetic, vituperarea ca marcă stilistică. Unul dintre meritele teoriei lui Compagnon este de a relaxa raportarea la acești scriitori paradoxali, sancționați, de regulă, de criticii și teoreticienii modernității. Cazul lui Baudelaire, pe care Sartre îl condamna ca fiind reacționar, este elocvent în acest sens.

În posteritate, Eminescu ideologul a fost și el ocolit sau admonestat de partizanii modernizării. Este semnificativă raportarea lui Lovinescu la acest subiect: criticul îl acceptă doar ca poet (dezvoltând chiar un complex față de mitul eminescian), sancționându-l ca ideolog în "Istoria civilizației române moderne". Însă moștenirea eminesciană a fost trădată și de tradiționaliștii din interbelic, care au deviat spre naționalism organicismul viziunii publicistului și au extrapolat pe baze rasiale antisemitismul din considerente economice al acestuia. Prin publiciștii de la "Gândirea" lui Nichifor Crainic și prin Nae Ionescu, Eminescu intră în bibliografia obligatorie a unor mișcări de extremă dreapta. Negat de moderni, Eminescu va fi confiscat abuziv de contra-modernii de tot felul.