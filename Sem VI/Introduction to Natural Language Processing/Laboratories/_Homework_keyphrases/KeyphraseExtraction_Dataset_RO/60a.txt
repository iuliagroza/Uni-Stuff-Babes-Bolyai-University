Această mișcare globală face apel la studenți să nu se prezinte la ore pentru a protesta în zilele de vineri sub deviza #FridaysForFuture, peste tot în lume. Totul a început atunci când Greta Thunberg, o tânără de 15 ani, a început să protesteze în fața Parlamentului suedez în august 2018, solicitând acțiuni mai susținute pentru combaterea schimbărilor climatice. Încetul cu încetul, această mișcare s-a extins în toată lumea. De atunci, Greta a dobândit o recunoaștere globală, a fost nominalizată la premiul Nobel pentru pace în 2019 și în 2020 a fost aleasă personalitatea anului 2019 de către revista Time.

Printre alte revendicări, protestatarii le solicită liderilor globali să respecte Acordul de la Paris, primul pact universal privind clima, obligatoriu din punct de vedere juridic, semnat de 195 de țări în 2015. Principalul obiectiv al acestuia este limitarea creșterii temperaturii mondiale la 2 °C față de epoca preindustrială, înainte de sfârșitul secolului, precum și continuarea eforturilor de limitare a acestei diferențe de temperatură la 1,5 °C.

Peste tot în lume, tinerii asistă la tot mai multe crize de mediu, iar majoritatea protestelor leagă revendicările globale de cele locale. Tinerii activiști de mediu sunt supărați că nu s-au produs suficiente schimbări, chiar dacă oamenii de știință ne avertizează în mod repetat că ne apropiem de punctul din care nu mai există întoarcere. 

„De ce are trebui să învăț pentru un viitor care poate nu va mai exista, când nimeni nu face nimic pentru a salva acest viitor? Și ce rost are să învăț lucruri concrete, când cele mai importante lucruri concrete nu contează deloc pentru societatea noastră?” - Greta Thunberg

Într-un sondaj recent, tinerii au menționat protecția mediului și combaterea schimbărilor climatice ca fiind priorități esențiale pentru Uniunea Europeană (Eurobarometrul 478). Cetățenii din întreaga Uniune Europeană sunt foarte preocupați de schimbările climatice și susțin măsurile concrete menite să le combată (Eurobarometrul privind schimbările climatice).

Ce vor tinerii? Mulți tineri activi în mișcarea pentru climă fac apel la schimbări radicale pentru combaterea crizei climatice, de exemplu accelerarea măsurilor menite să reducă emisiile de gaze cu efect de seră, stoparea investițiilor în combustibili fosili, protejarea biodiversității și refacerea ecosistemelor.

Aceste proteste sunt dovada clară a faptului că activismul în rândul tinerilor joacă un rol important în Europa și în lume. Tinerii sunt cei care schimbă lucrurile în comunitățile lor și fac apel la adulți să își asume responsabilități pentru a le salva viitorul.

Acțiunile în domeniul climei reprezintă partea centrală a Pactului verde european, un pachet de măsuri ambițios (de la reducerea semnificativă a emisiilor de gaze cu efect de seră la realizarea de investiții în cercetarea și inovarea de vârf), care are scopul de a proteja mediul natural al Europei. 

Uniunea Europeană și statele membre iau parte la eforturile internaționale de combatere a schimbărilor climatice în temeiul Convenției ONU privind clima. 