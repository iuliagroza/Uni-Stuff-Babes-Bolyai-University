Politica de impozitare practicată, de o ţară sau alta, face ca aceasta să devină sau nu interesantă pentru investitori. 

Cota unică de impozitare, 16%, ar putea face din România o ţară atractivă pentru investitorii străinii, însă realitatea demonstrează că nu este suficient acest lucru. Lipsa de predictibilitate în politica fiscală, incoerenţele şi inconsistenţele din practica fiscală, au făcut ca investitorii să aleagă alte variante.

Trebuie menţionat faptul că aşteptările de la cota unică au fost mari, dar nu s-au regăsit în acumulările de la bugetul de stat.

Persoanele cu venituri mici şi medii sunt supuse unei impozitări şi unor contribuţii la asigurările sociale, în mod disproporţionat, deoarece contribuţiile se plătesc pe întregul venit. Sunt state ale Uniunii Europene în care există un prag minim de venit, sub care nu se încasează nici un impozit şi nici o contribuţie de către stat. Sarcina fiscală este redusă doar pentru contribuabilii cu venituri mari, situaţie diferită faţă de majoritatea statelor din Europa occidental.

Impozitarea muncii (costul forţei de muncă) a rămas destul de ridicată, ceea ce a constituit un factor puternic descurajator, mai ales pentru companiile care aspiră către angajaţi de înaltă calificare, cu expertiza cărora să găsească soluţii de relansare economică.

Dacă vom aprecia fiscalitatea prin indicatorul de presiune fiscală, vom putea lesne să observăm că rezultatele conduc la o concluzie interesantă – mult aşteptata relaxare fiscală a întârziat să apară.
