Cu şcoala, ca instituţie de învăţământ public, Mihai Eminescu a contactat în mai multe perioade ale vieţii: ca elev (particular sau al gimnaziului din Cernăuţi, avându-l ca profesor pe celebrul Aron Pumnul), student la Viena şi Berlin, profesor de gimnaziu, revizor şcolar. În renumitele centre universitare din Austria şi Germania, Eminescu a plecat încurajat de tatăl său, dar mai ales de Titu Maiorescu, cunoscutul critic şi protector al său.

Ca om politic, cu o influenţă în epocă, Maiorescu i-a subvenţionat şi supravegheat lui Eminescu activitatea de pregătire a unui doctorat, condiţie impusă pentru a ocupa un post la Catedra de filosofie a Universităţii din Iaşi.

Printr-o scrisoare, datată 15 iunie 1875, Maiorescu îl consultă direct pe Eminescu dacă ar vrea să ocupe postul de revizor şcolar în două judeţe, Iaşi şi Vaslui, ceea ce i-ar dubla retribuţiile lunare. Poetul răspunde pozitiv, motivându-se că la aceasta s-a decis nu din cauza îmbunătăţirii situaţiei materiale, ci din următoarele motive: ,,... aş intra în contact cu populaţia rurală, singura care mă interesa îndeosebi. Cred de a fi în stare de a vă da relaţii fidele asupra stării şi traiului ei, precum şi asupra marginilor între care ar fi cu putinţă de a se lărgi sau a se adînci învăţămîntul primar".

Pe data de 1 iulie 1875, poetul a fost numit oficial revizor şcolar, iar spre sfârşitul lunii august şi-a început conştiincios munca de organizare la început de an şcolar, a conferinţelor anuale cu învăţătorii din judeţele amintite.

După raportul care a fost trimis Ministerului Învăţământului, pe data de 10 august 1875, activitatea de revizor şi-a început-o cu învăţătorii din judeţul Iaşi. Cele mai iscusite cadre didactice au ţinut comunicări din domeniul metodelor de predare, apoi lecţii practice, prilej şi de un schimb mai vast de experienţe legate de activitatea şcolară.

Eminescu, fiind împotriva concesiilor, principial cu sine însuşi, dar şi în relaţiile sale cu alţii, de fiecare dată când i se oferea ocazia, n-a fost satisfăcut de ceea ce a întâlnit în realitate, a criticat mediocrităţile.

În documentul amintit menţionează că de la această reuniune au lipsit mai mult de jumătate din cadrele angajate în învăţământ (30 absenţi din totalul de 54), motivul fiind de natură extraşcolară şi anume: funcţionarii de atunci n-au trimis convocările la timp, din cauza unor ploi intensive, în lipsă de drumuri şi mijloace de comunicaţie, învăţătorii nu s-au putut deplasa; doar un număr mic au fost absenţi din cauza bolii.
