Pentru bolile infecţioase, secolul trecut a fost, în multe privinţe, secolul tratamentului, având ca rezultat reduceri dramatice ale morbidităţii şi mortalităţii, prin descoperirea şi utilizarea antibioticelor. Emergenţa rezistenţei la antibiotice a agenţilor infecţioşi a determinat, în acest secol, acordarea unei atenţii mai mari asupra importanţei vaccinurilor, acestea având potenţialul de a eradica sau controla un număr de boli infecţioase grave, debilitante, ce pot pune în pericol viaţa.

În secolul al XIX-lea şi începutul secolului XX, tusea convulsivă, rujeola, rubeola, oreionul omorau numai în SUA sute de mii de oameni anual. Astăzi, deşi în ţările dezvoltate a fost introdusă pe scară largă vaccinarea, totuşi bolile prevenite prin vaccinare (BPV) reprezintă o ameninţare permanentă pentru sănătate atât în Europa, cât şi în toată lumea. Emergenţa şi re-emergenţa unor boli infecţioase, precum rujeola, rubeola şi tusea convulsivă – boli cu contagiozitate foarte mare, demonstrează că aceste riscuri sunt reale şi creşterea ratei vaccinale în rândul populaţiei ţintite este imperios necesară.

Dezvoltarea unui vaccin este un proces lung şi complex, ce poate dura 10-15 ani, de multe ori implicând atât sistemul public, cât şi cel privat.

În Statele Unite, Legea privind Serviciul Public din 1944 a mandatat Guvernul Federal să emită licenţe pentru produse biologice, inclusiv pentru vaccinuri. Au fost înfiinţate comitete speciale care să reglementeze controlul şi utilizarea vaccinurilor (Advisory Committee on Immunization Practices, ACIP), sub directa coordonare a CDC (Center for Disease Control and Prevention USA) şi FDA (Food and Drug Administration USA).

În Uniunea Europeană, Agenţia Europeană pentru Medicamente supraveghează reglementarea vaccinurilor şi medicamentelor. Supravegherea bolilor prevenite prin vaccinare, precum şi utilizarea de rutină a vaccinurilor sunt coordonate de ECDC (The European Center for Disease Prevention and Control), iar în România, de CNSCBT (Centrul Naţional de Supraveghere şi Control al Bolilor Transmisibile), sub coordonarea Ministerului Sănătăţii.

O comisie a Organizaţiei Mondiale a Sănătăţii (OMS) face recomandări pentru produsele biologice utilizate pe plan internaţional. Multe ţări au adoptat standardele OMS.