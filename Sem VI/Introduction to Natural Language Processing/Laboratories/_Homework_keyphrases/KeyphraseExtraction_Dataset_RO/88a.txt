Jocurile video au devenit foarte populare în ultimii 20 de ani, fiind utilizate de către copii chiar de la vârsta de 7 – 8 ani, iar de către adolescenți într-un mod mult mai intens și frecvent. În privința acestor jocuri sunt conturate două mari abordări. Prima este aceea că jocurile reprezintă pe de o parte o modalitate de divertisment, de petrecere a timpului liber și de socializare, un mecanism de coping la stările emoționale negative sau dificultățile în planul social, educațional ori familial și un contributor la dezvoltarea imaginației, creativității, raționamentului logic, a abilităților de rezolvare a problemelor cu diferite grade de complexitate și gestionarea situațiilor neprevăzute. Iar a doua mare abordare scoate în evidență riscurile și problemele asociate utilizării jocurilor, respectiv simptomele patologice prezente la unii jucători: comportamentul agresiv, dificultăți în relaționarea socială, tulburări de somn, scăderea performanței școlare, abandonul școlar, ideație suicidară, etc. De aceea, este de dorit să analizăm ambele abordări și să identificăm de unde începe și unde se termină partea de utilitatea și care sunt factorii care favorizează trecerea de la utilitatea spre joc problematic și chiar spre un comportament adictiv.

Este unanim acceptat că un joc video este un joc electronic care poate fi jucat pe un dispozitiv de calcul, cum ar fi un computer personal, o consolă de jocuri sau un telefon mobil și evidența ținuta asupra domeniului de gaming, ne arată faptul că numărul persoanelor care utilizează jocurile video a crescut de la 1,99 miliarde în 2015 la 2,69 miliarde în 2020, și se estimează o creștere de până la 3,07 miliarde în 2023. Jocurile oferă posibilitatea să fie jucate de către un singur jucător, doi jucători sau mai mulți jucători, fie în aceeași încăpere și la același device, fie la nivel regional și chiar internațional, concomitent, în echipe sau individual, pe o anumită temă, cum ar fi shooting-ul (împușcarea anumitor ținte), conducerea unui autovehicul în cadrul unui concurs sau pe diferite tipuri de trasee, crearea de noi ținuturi, etc. Având în vedere diversitatea de opțiuni de joc și de teme, jocurile atrag din ce în ce mai mulți copii și tineri, care mai sunt atrași și de grafică, dar și mai mult de recompensele pe care le pot primi în urma victoriilor sau finalizării unui anumit nivel.

Literatura de specialitate menționează că jocurile pot afecta până la 3% dintre adolescenții din populația generală prin faptul că prezintă simptome psihosociale la un nivel ridicat, iar dintre cei care joacă frecvent 1,6% dintre adolescenți îndeplinesc criteriile complete pentru tulburarea jocurilor de pe internet și 5,1% sunt expuși riscului de a dezvolta dependența. Prin urmare, o atenție ceva mai mare este acordat impactului pe care utilizarea jocurilor îl are asupra copiilor și adolescenților, deoarece se consideră că aceștia au anumite căutări și așteptări de la jocuri. De exemplu, tinerele preferă interacțiuni sociale bogate în jocurile pe computer, pe care majoritatea produselor disponibile nu le pot oferi, și evită conținutul violent și stereotipurile grele de gen în prezentarea personajelor, și de aceea este un număr mult mai mic de fete care utilizează jocurile în comparație cu băieții.