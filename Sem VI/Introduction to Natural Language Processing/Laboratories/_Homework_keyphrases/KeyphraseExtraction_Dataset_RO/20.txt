Acceptarea eutanasiei ca noţiune implică o multitudine de aspecte de diferit ordin: fie juridic, fie bioetic, fie religios. Tratarea unui asemenea subiect separat de alte concepte apropiate este practic imposibilă, datorită faptului că confuziile care pot să apără în cazul asimilării diferitelor noţiuni, care, la prima vedere, par a fi identice, pot provoca denaturări de limbaj sau erori de calificare. Din aceste considerente, elementele comparative în cazul analizei unui sau altui concept sunt inerente pentru stabilirea corelaţiei dintre acestea.

Datorită acestui fapt, prezintă interes corelaţia eutanasiei cu suicidul asistat, deoarece de cele mai dese ori acesta este considerat o formă specială a eutanasiei şi este tratat ca atare, fără a se evidenţia oportunitatea unei asemenea aprecieri, fapt incorect din punctul de vedere al evaluării juste a acestor două concepte. Pentru a determina deosebirea dintre acestea, urmează a fi stabilit coraportul eutanasie – suicid – suicid asistat.

În literatura de specialitate se menţionează că eutanasia şi suicidul se deosebesc după următoarele criterii:
	1) criteriul psihologic – spre deosebire de suicid, care are un complex de cauze, la baza faptei de eutanasie poate sta doar o singură cauză – suferinţele fizice insuportabile, datorită fazei terminale a unei boli incurabile;
	2) criteriul filosofic – eutanasia nu este o alegere dintre viaţă şi moarte. Sinucigaşul, cu toate că are o atitudine negativă faţă de viaţă, totuşi vrea să trăiască. El protestează împotriva insuportabilităţii vieţii, iar pacientul condamnat protestează împotriva insuportabilităţii apropierii morţii. Bolnavul incurabil nu are alternativă, în faţa lui este doar moartea; 
	3) criteriul juridic – eutanasia întotdeauna presupune participarea nemijlocită a unei alte persoane la cauzarea intenţionată a morţii bolnavului, care în acest caz nu este apt să se omoare printr-un mijloc mai nedureros şi roagă alte persoane, cel mai des medicii sau persoanele apropiate lui, să-l ajute să moară. Suicidul la fel este lipsirea benevolă şi conştientă de viaţă, dar personală şi din diferite motive, nu însă doar din cauza suferinţelor insuportabile, provocate de o boală incurabilă;
	4) criteriul organizaţional – suicidul este de cele mai dese ori o reacţie neaşteptată la o situaţie absolut nefavorabilă, care a apărut poate nu chiar atât de spontan, dar conştientizarea disperării consecinţelor ei apare spontan; respectiv, apare brusc dorinţa de a pune capăt vieţii, fără să-i lase timp celui ce s-a decis de a gândi asupra metodelor nedureroase de lipsire de viaţă. Necesitatea eutanasiei este simţită de oamenii care suferă dureri insuportabile ca rezultat al bolii, de regulă, în faza terminală şi preterminală a acesteia. Decizia lor cu privire la moarte nu este spontană, dar este plănuită şi bine gândită.

De fapt, distincţia este destul de clară: suicidul este o faptă cu caracter absolut personal, adică trebuie realizat nemijlocit de persoana care doreşte să se sinucidă, indiferent de motivul acesteia, iar eutanasia reprezintă o faptă ce implică participarea unei terţe persoane, care are intenţia de a lipsi de viaţă o persoană incurabilă pentru a-i curma suferinţele fizice şi psihice insuportabile, cauzate de această boală Astfel, stabilirea deosebirilor dintre eutanasie şi suicid nu prezintă dificultăţi semnificative, cu atât mai mult că prima este considerată infracţiune în majoritatea statelor, iar cea de-a doua a fost dezincriminată pe motivul lipsei unui subiect pasibil de răspundere penală.
