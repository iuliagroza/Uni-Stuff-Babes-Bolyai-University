Mihai Cimpoi îl vedea pe Alexandru Burlacu într-o prefaţă ca un maistru instalator cu o valiză plină de „instrumente”. „Labirint, cântar, aparat Röntgen, ba chiar laserul, avionul care asigură privirea cea mai cuprinzătoare şi «cea mai de sus», bisturiul chirurgical – iată «instrumentele» mânuite de critic, uneori – s-o recunoaştem! – pe un obiect friabil, inconsistent, uşor predispus la dezmembrare rapidă”. Să te apropii de un material friabil cu un cântar, cu un bisturiu chirurgical sau cu un laser mai treacă-meargă. Dar să-l iei la drămăluit cu un „labirint”, şi încă dintr-un avion, ca un oligarh moldav de ultimă oră, nu mai ştim dacă acesta rezistă (materialul, cel „predispus la dezmembrare rapidă”, că autorul are suficientă robusteţe). Mai mult sau mai puţin inconsistentă, literatura căzută sub „dalta şi blitzul” acestui critic (ca să adaug încă două scule, pe care Alexandru Burlacu le declară în titlul unui compartiment din „Texistenţe I”) poartă adesea, în urma comentariilor sale, pecetea cu înscrisul „mene, tekel, fares (cântărit, numărat, împărţit)” (Daniel 5,25). Mă refer, fireşte, la literatura basarabeană. Şi cea interbelică, şi cea sovietică, dar şi producţia literară de după 1990, în urma exigenţelor inexorabile ale „cântăritului” şi „număratului” de rigoare, îşi arată nu atât friabilitatea, cât, mai ales, caracterul iluzoriu. Iată finalul unui articol despre starea poeziei basarabene din anii ’90: „În inerţia unor opinii ne mângâiem cu ideea sincronizării. Sincronizările prozei sunt nişte blufuri. 3-4 romane nu fac o literatură. Suntem la vârsta însuşirii unui nou alfabet al prozei. (…) Care e vina criticii… de ce Godot n-a mai venit? Poate a trecut pe alături? Poate că… va veni? Oricum, noul val nu credem să fie „al nouălea val”. Care e starea prozei basarabene? Ea se scrie. În ce constă absurditatea situaţiei? Nota bene! Proză nu există, dar discuţii putem face.” În acest jucăuş (parcă) „proză nu există, dar discuţii putem face” este un fel de a glumi al lui Alexandru Burlacu din perspectiva unei fatalităţi prin care se văd grimasele neantului (fares?), un mod de raportare a punctului de vedere absolut la Nimic. Mai ales la nimicul evghenisit cu aparenţele valorii şi ale prestigiului infailibil. Aici, aş spune, nu-i mai este de folos nici chiar dalta. Criticul roteşte cu o haiducie zglobie cele mai diverse topoare, ferestraie şi târnăcoape, lovind dibace şi precis exact la rădăcină, în locul slab, făcând ca de sub fardul himerelor de tot soiul să sară în toate părţile putregaiul, să iasă la iveală falsul şi minciuna. În acest forum cu pretinse valori şi figuri fantomatice Alexandru Burlacu glumeşte brutal şi sinistru, cu hohotele unui zeu păgân care îşi pedepseşte intruşii ce s-au strecurat ilicit în templu. E un fel de a face dreptate şi curat, chiar dacă în urma acestui mod de a scrie fără menajamente forumul literar arată jalnic, ca un cimitir al himerelor.