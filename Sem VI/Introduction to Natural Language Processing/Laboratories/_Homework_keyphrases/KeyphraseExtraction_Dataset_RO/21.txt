Ingerinţa militară a Uniunii Sovietice (decembrie 1979) în Afganistan a perturbat profund societatea afgană care, fiind divizată în perimetrul unui război civil, a suportat consecinţe de pierderi umane – 1.200 000 de victime, dintre care 90 la sută civili, 5-6 milioane de locuitori au emigrat (în Pakistan, Iran) trăind în condiţii de mizerie, iar alte 2 milioane de afgani s-au refugiat în interiorul ţării. Totodată, războiul a intensificat criza economică (conform profesorului afgan Gany Gausy, pe parcursul a 13 ani de război – 1979-1992 – Afganistanul a avut pierderi financiare de 20 de miliarde dolari americani) şi a generat secesiunea ţarii. O parte substanţială a valorilor cultural-istorice a fost distrusă sau sustrasă şi transportată de către sovietici în teritoriul URSS, fără a fi ulterior înapoiată. Afganistanul a fost transformat într-un mecanism militar, unde cultura războiului şi violenţele constituie şi actualmente principalele puncte de referinţă, iar ruinarea economiei a marcat faptul că această ţară este plasată în eşalonul celor mai precare state din lume.

Evenimentele din Afganistanul anilor ’80 au generat alături de consecinţele politice, militare, economice şi unele de ordin cultural – specialiştii au surprins faptul că fenomenul afgan a determinat o reevaluare a miturilor, riturilor şi simbolurilor din societatea contemporană.

Deoarece se constată că în a doua jumătate a secolului al XX-lea cercetarea istorică a cunoscut, cel puţin în ţările lumii aflate sub controlul ideologic comunist, o perturbare a cursului firesc, actualmente se impune ca anumite evenimente să fie analizate şi abordate de istorici prin prisma unor schimbări paradigmatice în domeniul cunoaşterii omului şi a acţiunilor acestuia. În acest sens, se apelează la cartografierea „planetei” memoriei care oferă soluţii alternative discursului istoric, documentelor convenţionale în evaluarea evenimentelor istorice.
