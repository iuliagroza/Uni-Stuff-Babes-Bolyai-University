Tranziţia Demografică reprezintă trecerea, în decursul unui interval de timp, de la un tip tradiţional de reproducere, care are niveluri ridicate ale natalităţii şi mortalităţii, la un tip modern de reproducere, cu niveluri joase ale natalităţii şi mortalităţii.

Procesul tranziţiei demografice are o influenţă asupra întregii populaţii a ţării, însă, în manifestarea unor procese ce ţin de tranziţia demografică, pot să apară diferenţe de la o regiune la alta. Mult mai surprinzător este faptul când pe un teritoriu cultural similar, însă cu un nivel diferit de urbanizare şi dezvoltare economică, procesul desfăşurării tranziţiei demografice poate începe în unele regiuni mai devreme decât în altele. Aici ar fi oportun de remarcat cazul Spaniei, fenomenul dat fiind evidenţiat, la începutul anilor ’60 ai sec. al XX-lea, de către J. Leasure.

El a observat că tranziţia natalităţii a început în unele regiuni ale Spaniei ceva mai devreme decât în altele, acest fapt fiind caracteristic altor state din Europa. Alt exemplu, mai adecvat studiului nostru, ar fi România, în cadrul căreia există unele diferenţe teritoriale în desfăşurarea tranziţiei demografice. Acest proces începe în unele provincii istorice, iar apoi în altele. Nu e mai puţin adevărat că tranziţia demografică începe mai devreme în Transilvania decât în alte provincii şi aceasta se explică prin faptul că, până în momentul unificării ei cu restul teritoriului României (Vechiul Regat), ea a suferit influenţe exercitate de Imperiul Austro-Ungar şi mai puţin de Imperiul Otoman şi cel ţarist, care au influenţat predominant partea de sud şi cea de est a teritoriului românesc [2, p. 56-62, 180]. Acest fapt relevă că transformările demografice, ce ţin de tranziţia demografică, încep să se manifeste diferenţiat datorită nivelului de dezvoltare economică şi socioculturală a provinciilor.

Analiza dinamicii mişcării naturale a populaţiei pe unităţi administrativ-teritoriale ale Republicii Moldova, evidenţiază existenţa unor discrepanţe teritoriale a anumitor indicatori, ca: natalitatea, mortalitatea şi bilanţul natural.

Un interes deosebit în studierea tranziţiei demografice îl prezenta cunoaşterea în timp a existenţei acestor discrepanţe. Analiza cronologică a schimbărilor mişcării naturale pe teritoriul supus studiului, creează unele probleme, care ţin atât de modificările teritoriale care au avut loc pe teritoriul respectiv, cât şi de modificările teritorial-administrative din cadrul Republicii, iar în ultimii ani şi de lipsa de date din raioanele din stânga Nistrului. Decalaje între indicii mişcării naturale a populaţiei au existat şi în perioadele anterioare. Analiza mişcării naturale a populaţiei Basarabiei, în perioada 1931-1936, evidenţiază prezenţa unor diferenţe teritoriale ale ratei natalităţii, mortalităţii şi a sporului natural.