Dezvoltarea economică presupune existenţa diferitelor forme de activitate economică. Deschiderea economică aduce cu sine avantaje şi dezavantaje. Zonele transfrontaliere (ZTF), în contextul necesităţii de asigurare a securităţii ţării, contribuie nu doar la dezvoltarea economică, ci şi devin un „scut” social al ţării. Fundamentarea ştiinţifică a amplasării forţelor productive în ZTF, pornind de la interesele ţării (nu numai economice), devine posibilă, dacă în acest proces sunt utilizate din plin metodele economico-matematice, cibernetice (sistemice). Amplasarea forţelor productive, numai din considerente economice, este direcţionată în interiorul ţării, în oraşe şi municipii dotate cu infrastructură productivă, forţă de muncă, resurse energetice etc. Din considerente strategice, dezvoltarea ZTF devine o problemă de o importanţă deosebită. ZTF sunt caracterizate prin: multiple obligaţiuni şi puţine posibilităţi; numărul redus al forţei de muncă; prin dezvoltarea insuficientă a infrastructurii sociale, productive; prin cheltuieli specifice (la o unitate de produs) foarte mari. Problema poate fi soluţionată numai dacă vor fi bine corelate cheltuielile productive cu cele neproductive, dacă va fi utilizat raţional potenţialul economic al ZTF, dacă dezvoltarea ramurală va fi corelată cu cea teritorială. Dezvoltarea ZTF trebuie să se bazeze pe un sistem de modele economico-matematice, care satisfac următoarele condiţii: modelele trebuie să fie relativ simple, despovărate de multitudinea de iteraţii; indicatorii economici agregaţi la nivelul macro trebuie să fie puşi la baza dezvoltării teritoriale a ZTF; dezvoltarea teritorială a ZTF este asigurată prin crearea complexelor productive (de exemplu, agroindustriale sau alte complexe); dezvoltarea teritorială insuficientă generează redirecţionarea complexelor productive.

Dezvoltarea teritorială a ZTF devine posibilă dacă impactul factorului „transport” este redus la minim, costurile activităţilor productive contribuie la creşterea indicatorilor economici teritoriali. Amplasarea forţelor productive în ZTF se face după criteriul integral care ţine cont de costurile ramurale, de creşterea neliniară a costurilor utilizării resurselor în dependenţă de volumul produselor finale, de efectul creat de „aglomeraţia” activităţilor din teritoriu. Drept exemplu de complexe agroindustriale, posibil de creat în ZTF, care corespund condiţiilor sus-menţionate, pot servi complexul vitivinicol, de produse lactate, legume, fructe, culturi tehnice pentru extragerea uleiurilor etc. Crearea complexelor economic agrumentate pentru ZTF respective permite rezolvarea problemei cu asigurarea forţei de muncă cu locuri de muncă, reducerea cheltuielilor de transport, creşterea productivităţii muncii, capitalului productiv, utilizarea optimă a resurselor naturale, majorarea produselor destinate exportului.
