Miercuri, 3 mai, Asociația Pur și Simplu Verde a organizat o videoconferință „Reimagining Sustainable Energy: The Role of Nuclear Power – A Discussion on ‘The Case for Nukes'”, un eveniment din seria „Ziua Energiei Durabile” organizate în cadrul „Săptămânii Europene Energiei Durabile” (EUSEW). În cadrul evenimentului, Dr. Robert Zubrin, autorul cărții „The Case for Nukes” a prezentat principalele provocări cu care ne confruntăm în domeniul schimbărilor climatice și al dezvoltării economice și  soluțiile oferite de energia nucleară. Dr. Ioana Petrescu, președintele organizației Pur și Simplu Verde, a moderat
discuția.

Un prim subiect abordat a fost nevoia de creștere a consumului mondial de energie pentru a ridica standardul de viață  în întreaga lume. Pentru a atinge acest obiectiv, consumul mondial de energie ar trebui să crească de multiple ori și Zubrin e convins că energia nucleară este cea
mai viabilă soluție.

Legat de siguranța producerii de energie nucleară, Zubrin a asigurat audiența că, în prezent, centralele nucleare, în special cele care utilizează un reactor cu apă sub presiune, sunt mai sigure și au controale de siguranță mai bune decât cele sovietice, cum era centrala de la Cernobîl.

Un punct cheie discutat în timpul seminarului a fost potențialul energiei nucleare de a oferi independență energetică față de Rusia. Robert Zubrin a menționat că: „Economiile care depind de resursele naturale ca produs principal au tendința de a fi reacționare, de a fi tiranice pentru că tocmai aceste economii nu au nevoie să dezvolte potențialul creativ al populațiilor lor, (…) prețul ridicat al petrolului menține tirania lui Putin în Rusia.” A mai adăugat că dacă transferăm sursa resurselor de energie „de la cei care o dețin prin
dreptul de posesiune la cei care o pot produce prin puterea creației, transferăm puterea în lume de la societățile bazate pe tiranie la societățile bazate pe libertate.”  În prezent, Rusia este lider mondial în exportul de centrale nucleare, iar China speră să recupereze. În Europa, Franța este singura putere care poate concura pe acest front. Pentru Zubrin, Franța este cel mai bun exemplu de țară europeană care s-a decarbonizat și se bazează acum în mare parte pe energia nucleară pentru a-și furniza energia.