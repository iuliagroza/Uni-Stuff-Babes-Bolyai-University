În prezent se recunoaşte că strategia tradiţională bazată pe industrializare nu va mai fi suficientă, în vreme ce fabricaţia la nivel global devine înalt productivă, intens competitivă şi reprezintă o parte tot mai mică din volumul de ocupare a forţei de muncă.

Răspunsul la Noua Economie nu înseamnă doar implicarea într-un efort de adaptare progresivă a instituţiilor, sistemelor şi politicilor care s-au afirmat în ţările avansate şi au înfăptuit era industrială. Este nevoie a gândi noi abordări specifice pentru strategia de dezvoltare care să considere atât circumstanţele specifice ale României cât şi noile realităţi globale, în regim de urgenţă.

Considerăm că aceste abordări vor duce la promovarea unor noi domenii:
	- stimularea creşterii sectorului serviciilor industriale;
	- acordarea unei atenţii speciale ocupării forţei de muncă, nu doar creşterii producţiei şi productivităţii;
	- acordarea de prioritate noilor produse şi calităţii tehnologiilor de procesare, nu doar proceselor tehnologice care economisesc forţa de muncă;
	- industrializarea zonelor rurale şi dezvoltarea activităţilor anexe, pentru creşterea continuă a angajării în zone rurale.

Strategiile de dezvoltare adecvate ale economiei României sunt înfluenţate de presiunea rezultată ca urmare a integrării în U.E., de strategia de la Lisabona (2000), economia INTERNET, discuţiile aprinse despre globalizare şi poziţia României în raport cu O.M.C.

Pentru unii specialişti conceptul de E.C. înseamnă o nouă paradigmă economică, pentru alţii o transformare socială în care economia este numai o parte. Există diferenţe între conceptele privind similarităţile şi diferenţele conceptului de Economie a Cunoaşterii şi Economie a Informaţiei, Noua Economie şi Economia Reţelelor.

Unii practicieni susţin că economia României e o economie industrială în stadiu incipient de dezvoltare, deci este nepotrivit să vorbim despre E.C. în acest stadiu.