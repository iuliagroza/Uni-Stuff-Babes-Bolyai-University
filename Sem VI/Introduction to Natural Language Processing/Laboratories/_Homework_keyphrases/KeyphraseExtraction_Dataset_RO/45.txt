În ultimii ani s-a demonstrat că metodele tradiţionale de divizare a femeilor gravide în grupuri de risc minim, mediu şi major se reduc la o simplă constatare a factorilor de risc, iar uneori implică acordarea neargumentată a asistenţei specializate, în timp ce femeile cu complicaţii severe nu au acces la acest ajutor.

OMS recomandă o conduită atentă pentru toate femeile însărcinate.

Altfel vorbind, femeia se va referi la grupul cu evoluţie normală a sarcinii până atunci când vor apărea semnele de complicaţii (patologii), conform supravegherii grupurilor de risc matern la nivelurile I, II şi III de asistenţă perinatală, elucidate în „Carnet medical perinatal” (Formular nr.113/e), aprobat prin ordinul MS al RM nr. 139 din 28.05.02.

Scopul acestui studiu a fost aprecierea riscurilor la parturientele internate în IMSP ICŞDOSMşiC pentru determinarea factorilor de risc major ai mortalităţii perinatale şi elaborarea măsurilor concrete de reducere a lor.

Studiul a fost efectuat în cadrul Programului de Stat „Biomedicina, farmaceutica, menţinerea şi fortificarea sănătăţii” în anii 2006-2008.

Studiul a urmărit stabilirea factorilor materni, ai evoluţiei sarcinii, naşterii şi perioadei precoce care mai des pot provoca stări patologice sau decesul copilului.
