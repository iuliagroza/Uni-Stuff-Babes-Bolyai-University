Lucrările la bibliotecă au început în anul 2009, urmare a participării la licitație, dar documentația de licitație apăruse pe SEAP (Sistem Electronic de Achiziții Publice) încă din 2008. A urmat predarea documentației, a ofertei și, după o perioadă de contestații destul de îndelungată, au început lucrările, care au durat din aprilie 2009 până în decembrie 2011, când s-a făcut recepția pentru terminarea clădirii.

Deși ansamblul inițial era considerat un tot unitar, se pare că, din cauza unor probleme legate de proprietate, clădirea a fost împărțită în două: o parte era în proprietatea Guvernului, cealaltă era în proprietatea Bibliotecii, aşadar, ceva amestecat, n-am înțeles prea bine de ce. În anul 2009, când a fost demarat proiectul, lucrările au început exclusiv la Corpul Biblioteca, aşadar, fără Corpul Aula. După un an, în 2010, a fost scos la licitație și Corpul Aula, astfel că au început și aici lucrările. Din această cauză, au avut loc unele întârzieri, lucrarea fiind terminată, cu totul, abia în primele luni ale lui 2012.

Pentru firma noastră, proiectul Bibliotecii Naționale este o lucrare foarte importantă. A fost o experiență unică în sensul că, după 1989, este cea mai mare clădire, ca suprafață desfășurată, pe care am executat-o. Și spun că este cea mai mare, în calitate de antreprenor. Având o suprafață desfășurată de 127.000 de metri pătrați, ea se situează pe locul trei între obiectivele cerute de Ceaușescu înainte de 1989, pe primul loc fiind Casa Poporului sau a Republicii, actualul Palat al Parlamentului, iar pe doi Casa Științei, Casa Academiei de astăzi, cu 180.000 mp. Urmează, pe locul patru, Muzeul de Istorie Națională sau Casa Radio, care nu s-a mai finalizat, cu aprox. 118.000 mp. Nu s-a finalizat nici Sala Polivalentă din Berceni, unde a fost ridicat în ultimii ani Mall-ul SunPlaza. Acolo trebuia să se construiască o sală de sport de 20.000 de locuri, care putea fi și sală de concerte, sub aceasta se afla o sală de festivități, cu 20.000 de locuri la mese.

Construcția Bibliotecii Naţionale a început prin 1986-1987 și trebuia să se finalizeze în 1989. Nu s-a reușit acest lucru, la finalul lui 1989 aflându-se la stadiul „semi-roșu”, cum spunem noi, și cu fațadele parțial placate cu prefabricate în proporție de aprox. 30%. După 1989, s-au realizat numai lucrări de conservare. Au apărut apoi tot felul de propuneri pentru schimbarea destinației clădirii, inclusiv de mutare a Consiliului de Miniștri, adică a Guvernului, în perioada guvernării Năstase.

Motivele pentru care proiectul inițial al clădirii nu mai putea fi continuat au fost două: în primul rând, procesul de depozitare și de prezervare a cărților era depășit, trebuia retehnologizat; în al doilea rând, s-a cerut o „apropiere” a clădirii de oraș, adică de integrare a sa în viața urbei. Din această cauză, pe lângă funcţiunea de bază, cea de bibliotecă propriu-zisă, au fost incluse și alte funcțiuni: restaurante, cafenele, săli de festivități, grădiniță (Ludoteca, situată la mezanin).