Cu toate că principalele instituţii şi organizaţii internaţionale de securitate trec printr-o perioadă caracterizată de nevoia de restructurare, importanţa existenţei şi activităţii lor pentru stabilitatea şi securitatea lumii nu a scăzut. Putem afirma că, dacă va fi îndeplinită condiţia adaptării eficiente la caracteristicile mediului de securitate – ceea ce presupune crearea unor noi doctrine, metode şi instrumente de luptă împotriva pericolelor şi ameninţărilor la adresa securităţii naţionale, zonale, regionale şi globale –, în perioada următoare, statutul şi rolul instituţiilor şi organizaţiilor internaţionale se va consolida.

Multiplicarea continuă a numărului de entităţi ce acţionează pe scena globală prin afirmarea actorilor nonstatali conduce la creşterea complexităţii procesului de luare a deciziilor în politica externă şi de securitate a statelor. Acestor sfidări trebuie să li se răspundă prin forme noi de solidaritate, capabile să gestioneze un spectru larg de tensiuni şi riscuri şi o gamă variată de manifestare a acestora, cum sunt: tensiunile etnice; traficul de droguri, substanţe radioactive şi fiinţe umane; criminalitatea organizată; instabilitatea politică a unor zone; reîmpărţirea unor zone de influenţă şi altele.

Nivelul naţional al securităţii este, probabil, cel mai uzitat în definirea securităţii. Statul-naţiune este actorul care îşi asumă, de obicei, rolul de garant al securităţii individului, grupului şi, uneori, chiar al securităţii regionale. În schimb, securitatea statului este definită prin totalitatea condiţiilor politice, economice, sociale, militare şi ecologice necesare garantării suveranităţii, independenţei şi promovării intereselor naţionale. Dacă vom conveni asupra naturii acestor condiţii, este evident faptul că atât ameninţările la adresa securităţii naţionale, cât şi soluţiile de contracarare sunt de aceeaşi natură. Este evident că analiza securităţii, la toate nivelurile sale, este legată de conceptele de bază ale psihologiei şi sociologiei.

Este evident faptul că insecuritatea şi, în special, insecuritatea umană, existentă în mai multe domenii ale vieţii sociale, poate conduce la declanşarea unui conflict ce poate degenera în unul armat. Din împletirea criminalităţii transnaţionale cu terorismul rezultă o ameninţare deosebit de importantă la adresa securităţii: armele de distrugere în masă. Potenţialitatea unui atac din partea unui grup criminal transnaţional care posedă astfel de armament creşte o dată cu sporirea permeabilităţii graniţelor şi cu dezvoltarea tehnologiei specifice. În acelaşi context, cyber-terorismul reprezintă un risc ce preocupă comunitatea internaţională, în condiţiile în care grupările teroriste îşi pot centra acţiunile asupra sistemelor în reţea ale ţărilor şi organizaţiilor internaţionale.

Tensiunile sociale ce ameninţă stabilitatea politică şi coeziunea comunităţii sunt strâns legate de alte forme de insecuritate ce îşi au rădăcinile în globalizare.

Globalizarea insecurităţii este accentuată şi de existenţa statelor eşuate („failed states”). Sărăcia, lipsa stabilităţii economice şi incapacitatea de a furniza bunăstare socială şi securitate în acest tip de state, pot crea condiţii favorabile revoltelor şi mişcărilor transnaţionale de insurgenţă. Mai mult, statele eşuate pot găzdui grupări şi activităţi teroriste şi reprezintă adesea sursa crizei refugiaţilor, extremismului religios şi politic, degradării mediului şi acţiunii organizaţiilor criminale