Ca urmare a dobândirii calităţii de stat membru al Uniunii Europene, începând cu 1 ianuarie 2007, România, pentru a deveni parte integrantă a spaţiului de libertate, securitate şi justiţie, are obligaţia implementării politicilor comunitare din domeniul managementului integrat al frontierei de stat, în scopul atingerii unui nivel de securitate adecvat al frontierelor sale. Pe de altă parte, dreptul la libera circulaţie reprezintă o libertate care necesită, în schimb, întărirea frontierelor externe ale României şi adoptarea unei politici eficiente de combatere a migraţiei ilegale.

Obiectivul general stabilit de Guvernul României prin „Strategia naţională de management integrat al frontierei de stat a României în perioada 2007-2010”, aprobată prin H.G. nr. 324 din 28 martie 2007, este îmbunătăţirea capacităţii statului român de realizare eşalonată a unui nivel înalt de control la frontiera externă a Uniunii Europene, prin adoptarea şi implementarea politicilor comune ale acesteia în domeniul managementului integrat al frontierei, concomitent cu combaterea statutului României de ţară de origine, tranzit şi de destinaţie a victimelor traficului de fiinţe umane şi cu lupta împotriva migraţiei ilegale, în contextul preconizatei creşteri a presiunilor migraţioniste la frontiera externă odată cu aderarea la Uniunea Europeană. Acesta se va realiza prin implementarea unui complex de măsuri vizând adoptarea şi implementarea acquis-ului comunitar relevant, construcţia instituţională şi investiţii pentru lucrări de construcţii civile, achiziţii de mijloace tehnice, echipamente şi sisteme specializate, investiţiile fiind destinate modernizării şi dezvoltării infrastructurii la frontieră, precum şi dezvoltării şi eficientizării funcţiilor de supraveghere şi control la frontiere, într-un concept integrat.

Combaterea migraţiei ilegale a constituit şi constituie un obiectiv prioritar al activităţilor de prevenire, constatare şi sancţionare desfăşurate în cadrul controlului frontierei de stat.

Poliţia de Frontieră Română este instituţia specializată care exercită atribuţiile ce îi revin cu privire la supravegherea şi controlul trecerii frontierei de stat, prevenirea şi combaterea migraţiei ilegale şi a faptelor specifice criminalităţii transfrontaliere săvârşite în zona de competenţă, respectarea regimului juridic al frontierei de stat, paşapoartelor şi străinilor, asigurarea intereselor statului român pe Dunărea interioară, respectarea ordinii şi liniştii publice în zona de competenţă, în condiţiile legii”.

De asemenea, trebuie subliniată şi poziţia geostrategică a României, ale cărei graniţe constituie o mare parte din frontierele externe ale Uniunii Europene, aproximativ 2070 km.

Pentru a preveni intrarea neautorizată pe teritoriul României şi al statelor membre ale Uniunii Europene este foarte important ca documentele false sau falsificate să fie detectate atât la emiterea vizelor, cât şi atunci când pasagerii sunt îmbarcaţi în mijloacele de transport pe cale aeriană, terestră sau maritimă. Aceasta presupune ca reprezentanţele consulare să efectueze o inspecţie amănunţită a dosarelor cu solicitări de vize, iar transportatorii să adopte măsurile necesare pentru a se asigura că persoanele transportate au documentele de călătorie adecvate.

Acordurile cu statele vecine privind cooperarea în domeniul managementului frontierei sunt un instrument eficient pentru sporirea securităţii frontierei. Acest lucru poate fi realizat prin stabilirea unor mecanisme adecvate de lucru, ca, de exemplu, schimbul de informaţii, stabilirea unor canale de comunicare adecvate, puncte locale de contact, proceduri în caz de urgenţă şi unui mod de acţiune obiectiv în cazul incidentelor, pentru a evita disputele politice şi altele asemenea.

Din această perspectivă, principalul obiectiv al politicii imigraţiei va trebui să îl constituie, pe lângă securizarea frontierelor României, şi o bună gestionare a politicii în materie, atât a celei interne (condiţii restrictive de acordare a vizelor, acorduri de colaborare cu principale state de origine etc.), cât şi a celei de la nivel comunitar (armonizarea politicii Uniunii Europene în domeniul migraţiei, negocierea unor condiţii speciale pentru ţările de graniţă, cum este cazul României, redistribuirea efortului financiar şi logistic în securizarea frontierelor şi soluţionarea cererilor de azil, gestionarea comună a problemei refugiaţilor etc.).