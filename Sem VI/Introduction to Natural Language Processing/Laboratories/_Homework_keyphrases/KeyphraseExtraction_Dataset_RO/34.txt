În contextul dezvoltării domeniului asigurărilor în Moldova, o parte din ce în ce mai mare a activităţii de asigurare se va desfăşura cu ajutorul intermediarilor în asigurări. Acesta este motivul pentru care legiuitorul a reglementat detaliat activitatea intermediarilor în asigurări în Legea cu privire la asigurări, nr.407-XVI din 21.12.2006.

Deşi nu sunt părţi ale contractului de asigurare, intermediarii în asigurări joacă un rol important în încheierea şi chiar derularea efectelor contractului de asigurare.

Potrivit art.1 din Legea cu privire la asigurări, activitate de intermediere în asigurări şi/sau în reasigurări este activitatea care constă din prezentarea sau propunerea contractelor de asigurare şi/sau de reasigurare, din alte acţiuni de pregătire a încheierii unor astfel de contracte, din încheierea lor, sau de contribuţie la gestionarea contractelor, în special în cazul solicitării de daune.

Aceste activităţi nu se consideră de intermediere în asigurare şi/sau în reasigurare în cazul în care sunt îndeplinite de un asigurător sau de un angajat al lui care acţionează sub responsabilitatea asigurătorului. Nu se consideră activităţi de intermediere în asigurări şi/sau în reasigurări nici următoarele: furnizarea ocazională de informaţii, în contextul unor alte activităţi profesionale, al căror scop nu rezidă în oferirea de asistenţă clienţilor în vederea încheierii sau administrării unui contract de asigurare şi/sau reasigurare, administrarea daunelor unui asigurător (reasigurător) la nivel profesional şi nici compensarea daunelor şi evaluarea de către un expert a solicitărilor de daune.

Legea cu privire la asigurări, nr.1508-XII din 15.06.1993 (abrogată) a fost primul act legislativ în Republica Moldova care a menţionat despre intermedierea afacerii (în cazul dat fiind domeniul asigurărilor). Astfel, art.9 din Legea cu privire la asigurări, dedicat intermediarului de asigurare, stabilea că încheierea şi îndeplinirea contractului de asigurare se efectuează prin intermediarul de asigurare – agentul de asigurare, comisarul de avarie, misitul de asigurare – calitate în care acţionează persoane fizice şi juridice. Agentul de asigurare, comisarul de avarie sunt reprezentanţi ai asiguratorului şi, pentru o anumită retribuţie, desfăşoară activitate în numele acestuia. Pentru exercitarea obligaţiilor asumate de agentul de asigurare şi de comisarul de avarie în limitele împuternicirilor ce le-au fost delegate de asigurător răspundere poartă asigurătorul.
