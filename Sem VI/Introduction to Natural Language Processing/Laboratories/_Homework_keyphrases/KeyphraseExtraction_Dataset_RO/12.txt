Conform unor cercetări recente, în vin au fost identificaţi peste 1 000 de compuşi chimici, iată de ce vinul este considerat un produs cu o compoziţie extrem de complexă şi inconstantă. În fond, vinul reprezintă un sistem fizico-chimic echilibrat, dar care poate să se modifice în permanenţă. Unele constituente ale vinului provin din struguri în stare nemodificată (glucidele, acizii tartric, malic, citric, substanţele minerale etc.), altele se formează în timpul fermentaţiei alcoolice sau al altor procese fermentative (alcoolii, acizii lactic, succinic, glicerolul etc.), iar o altă parte se formează prin procese nefermentative.

Datorită conţinutului bogat în compuşi, în ultimul timp tot mai frecvent se vorbeşte despre acţiunea benefică a vinului asupra organismului uman. Această proprietate o au în primul rând vinurile roşii, care se disting printr-un conţinut mai mare al compuşilor fenolici şi, mai cu seamă, al proantocinidinelor, cu însuşiri biologic active.

Pe lângă compuşii chimici cu efect benefic asupra organismului, actualmente în vinuri sunt identifi caţi tot mai mulţi compuşi cu caracter nociv. Un vin cu calităţi organoleptice înalte nu poate fi considerat şi un produs de valoare înaltă, dacă conţinutul acestor substanţe depăşeşte limitele admisibile. Consumul sistematic al unor astfel de vinuri poate provoca apariţia diferitor boli destul de grave pentru sănătatea umană.

Dintre compuşii cu caracter nociv prezenţi în vinuri menţionăm, înainte de toate, metalele grele: arseniul, plumbul, cadmiul, zincul, cuprul, staniul etc. Totodată, unele metale, cum ar fi fierul, cuprul, aluminiul, staniolul, în cazul prezenţei acestora în vin în cantităţi excesive, pot provoca tulbureli cunoscute sub denumirea de casări metalice. Deşi la moment sunt cunoscute mai multe metode de demetalizare a vinului, în practica oenologică cel mai frecvent se foloseşte tratamentul cu ferocianură de potasiu. Este cunoscut că eliminarea metalelor cu ajutorul ferocianurii de potasiu, datorită prezenţei în structura acesteia a ionului de CN, care la o eventuală combinare cu ionul de H poate să rezulte acidul cianhidric, necesită o atenţie sporită şi respectarea strictă a anumitor condiţii. Efectuarea cleirii albastre poate fi încredinţată doar persoanelor calificate şi responsabile.
