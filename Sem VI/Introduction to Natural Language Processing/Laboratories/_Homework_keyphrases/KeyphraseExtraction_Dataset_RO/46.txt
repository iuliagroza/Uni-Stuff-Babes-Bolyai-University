Investiţiile reprezintă elementul de bază în dezvoltarea unei economii durabile. Importanţa investiţiilor în asigurarea dezvoltării durabile a economiei naţionale şi avantajele acestora sunt evidente, ele asigurând dinamizarea ascendentă a indicatorilor macro- şi microeconomici.

Piaţa valorilor mobiliare obţine un loc din ce în ce mai important în sistemul economic naţional datorită funcţiilor sale macroeconomice principale: acumularea şi distribuirea investiţiilor.

Astfel, una dintre funcţiile principale ale pieţei valorilor mobiliare este acumularea mijloacelor băneşti şi transformarea acestora în investiţii.

Importanţa bursei rezidă şi din posibilitatea pe care aceasta o oferă nu doar în mobilizarea capitalului autohton, ci şi în atragerea, pe scară mai largă, a investiţiilor străine de portofoliu.

O caracteristică a pieţelor valorilor mobiliare în formare, printre care se numără şi piaţa valorilor mobiliare din Republica Moldova, este slaba prezenţă a investitorilor pe piaţă. Constatăm că piaţa autohtonă a valorilor mobiliare este insuficient utilizată ca sursă de finanţare, funcţia de acumulare a investiţiilor fiind realizată în mare parte de piaţa bancară. Deci, una dintre problemele acute ale pieţei valorilor mobiliare naţionale este numărul limitat de investitori. Atragerea investiţiilor în economia naţională ţine de preocupările autorităţilor Comisiei Naţionale a Pieţei Financiare (CNPF), care au datoria de a asigura „fundamentele” economice solide şi de a stimula plasamentele investitorilor în valori mobiliare, ceea ce ar contribui la dezvoltarea ulterioară a pieţei valorilor mobiliare.

Drept urmare, constatăm că unul dintre aspectele cele mai importante ale activităţii CNPF la momentul actual este atragerea investiţiilor pe piaţa valorilor mobiliare. Creşterea interesului faţă de piaţa autohtonă a valorilor mobiliare şi faţă de produsele pieţei ar trebui să fie una dintre priorităţile esenţiale ale Comisiei Naţionale a Pieţei Financiare.
