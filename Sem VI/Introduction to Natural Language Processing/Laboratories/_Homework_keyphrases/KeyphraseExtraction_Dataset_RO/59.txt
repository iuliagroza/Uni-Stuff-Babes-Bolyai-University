Fiecare dintre noi a avut ocazia să observe că sub streaşina acoperişurilor fără uluc de scurgere piatra, betonul sau asfaltul e bortelit în multe locuri. Fenomenul se datorează picăturilor de ploaie ce se scurg de pe acoperiş. Că fenomenul e cunoscut demult ne-o demonstrează şi citatul de mai sus.

La prima vedere, aici nu pare nimic deosebit. Picătura de apă în cădere posedă impuls şi energie şi deci e normal ca ea să acţioneze distrugător asupra piedicii întâlnite în cale. Dar să încercăm să pătrundem lucrurile mai în adânc. Este logic să afirmăm că cu cât mai multe picături vor cădea pe piatră, cu atât mai repede ea se va măcina. Iar dacă picăturile vor cădea una după alta atât de des încât să formeze un jet continuu de apă, se va măcina piatra mai repede ? Tocmai aici e şi paradoxul.

Piatra se va măcina mai încet decât în cazul când picăturile cad separat. Observaţi că şi Cantemir vorbeşte de picături de apă solitare şi nu de şuviţe de apă. Probabil că şi cărturarului nostru îi era cunoscut faptul că în cazul picăturii piatra se distruge de sute sau chiar mii de ori mai repede decât în cazul jetului.

La prima vedere, pare de necrezut faptul că la căderea unor picături de apă care poartă cu sine impuls şi energie mai mici decât cele ale şuviţei, măcinarea pietrei are loc cu mult mai intens. Iată explicaţia fizică a fenomenului. Când o şuviţă de apă cade pe o piatră, forţa cu care ea acţionează asupra pietrei este egală cu variaţia impulsului în unitatea de timp. Dat fiind faptul că după căderea pe piatră, apa se mişcă în sens opus mişcării ei iniţiale şi impulsul ei este egal ca mărime şi opus ca sens cu cel pe care ea îl avea în momentul căderii, putem uşor demonstra că presiunea p (egală cu forţa care acţionează perpendicular pe o suprafaţă unitară) exercitată de firul de apă asupra pietrei va fi egală cu p = d*v**2, unde d este densitatea apei, iar v - viteza apei în momentul căderii. Nu avem oare acelaşi lucru în cazul picăturii? Nu!

Când picătura în cădere atinge suprafaţa pietrei, un strat subţire de apă din "fruntea" picăturii se opreşte brusc şi acesta, la rândul său, frânează brusc mişcarea stratului următor al picăturii, şi tot aşa mai departe. Astfel, prin apa picăturii, în sens opus, adică de la "frunte" spre "ceafa" ei, se propagă o undă de şoc. Unda de şoc are viteza sunetului, de unde rezultă că presiunea exercitată de apa din picătură asupra pietrei este egală acum cu p = d*v*c, unde c este viteza sunetului în apă.
