Cultura viţei de vie la români este o moştenire dacică şi apoi romană. „Patria cea veche a geto-dacilor, cum scria Xenopol, a fost o regiune viticolă, motiv pentru care a şi fost considerată locul de naştere a zeului vinului” [7, p.419]. După cum afirma B.P. Hasdeu, „românii au fost pururea, fără nici o întrerupere, o naţiune vini-viticolă” [9, p.169].

Studiul de faţă este destinat cercetării, din punct de vedere lingvogeografic, a termenilor referitori la butucul de viţă de vie. Descrierea se întemeiază, în principal, pe materialul faptic extras atât din Atlasul lingvistic român pe regiuni. Basarabia, nordul Bucovinei, Transnistria (ALRR. Bas.), cât şi din alte surse (atlase, glosare, dicţionare, texte dialectale). La cercetarea microsistemului terminologic se va ţine cont de criteriul răspândirii geografice a lexemelor, de criteriul vechimii lor şi de aspectele semantico-onomasiologic şi etimologic.

În graiurile româneşti, pentru denumirea butucului de viţă de vie, am semnalat variantele lexicale: butuc, tufă, corci, cust, pom etc. Etimologia acestora este diferită, deosebite fiind şi ariile de răspândire, vechimea şi semnificaţia lor concretă.

Termenii cei mai frecvent întâlniţi, cel mai mult apropiaţi din punct de vedere semantic, care împart arealul dacoromân în două mari arii, sunt butuc şi tufă [ALR s. n., h. 225; ALRR. Bas., h. 103; NALR. Olt., IV, h.660]. Referindu-ne la sfera semantică şi de utilizare a vocabulei butuc, consemnăm că aceasta are o întrebuinţare generală în limbă, desemnând „trunchiul de arbore tăiat, curăţat de crengi” (DLR, t. I, partea I, p.712). În terminologia viticolă ea a pătruns în urma evoluţiei semantice, denumind „tulpina viţei de vie, luată împreună cu ramurile care fac rod”. Aria de răspândire a termenului viticol butuc este vastă, incluzând Crişana, Transilvania, Oltenia, Moldova, Bucovina şi sud-estul Basarabiei [ALR. s. n., h.225; ALRR. Bas., h.103].
