Cea mai importantă decizie privind lansarea strategiei de marketing este cea referitoare la marketingul mix, care creează, pe de o parte, diferenţierea produsului turistic în percepţia consumatorului, iar, pe de altă parte, dezvoltă instrumente specifice realizării obiectivelor strategice. Fiind conştienţi de universalitatea şi, deopotrivă, de relativitatea mixului de marketing dezvoltat pentru piaţa bunurilor, acesta poate fi aplicat la condiţiile pieţei turistice, cu o anumită adaptare la particularităţile ei conceptuale şi structurale.

Strategiile de produs şi de preţ se consideră a fi instrumente ale ofertei turistice, iar strategiile de distribuţie şi de promovare – instrumente ale activităţii de comercializare.

Serviciile sunt ca un sistem de utilităţi, în care beneficiarul cumpără sau foloseşte nu un produs, ci o anumită utilitate, care îi conferă anumite avantaje ori satisfacţii, neconcretizate, în majoritatea cazurilor, într-un bun material si destinate satisfacerii unor nevoi personale sau sociale.

Componentele ofertei turistice nu au aceeaşi importanţă în cadrul ierarhiei stabilite de consumatori în vederea satisfacerii nevoilor lor în turism, deoarece permanent există posibilitatea de a le completa, substitui, influenţa sau compensa unele cu altele, de a modifica ponderea importanţei fiecăruia în cadrul consumului turistic.
