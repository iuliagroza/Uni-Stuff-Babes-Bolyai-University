Hemoragia intraventriculară (Hiv) ocupă un rol important în patologia neurologică a nou-născutului. Incidenţa Hiv este invers proporţională cu greutatea la naştere a copilului, fi ind de 50-60% la prematurii cu greutate sub 1000g (Volpe, 1995). Prevalenţa printre nou-născuţii prematuri este în continuare mare, datorită creşterii ratei de supravieţuire a nou-născuţilor cu greutate mică la naştere. Patra (2007) urmărind evoluţia a 104 copii cu greutate foarte mică la naştere cu Hiv gradul I sau II, a observat că aceştia au un prognostic rezervat privind dezvoltarea neuromotorie ulterioară chiar dacă gradul hemoragiei este scăzut, considerând că în aceste cazuri examenul neuroimagistic poate releva leziuni cerebrale asociate care ar explica prognosticul sever. De asemenea, Adams-Chapman (2008) a remarcat că prematurii cu greutate foarte mică la naştere şi cu Hiv severă (grad III sau IV) care necesită shunt au un risc mai mare de a prezenta întârziere în dezvoltarea neuromotorie la 18 şi 22 de luni comparativ cu cei cu acelaşi grad de Hiv, dar fără shunt. Autorul consideră că urmărirea pe termen lung a acestor pacienţi va determina dacă prognosticul sever persistă sau se îmbunătăţeşte în timp.

Scopul studiului a fost de a evalua dezvoltarea neuromotorie a nou-născuţilor prematuri diagnosticaţi cu Hiv de grade diferite.

Lotul de studiu a cuprins 21 de copii cu istoric de prematuritate (vârsta gestaţională variind între 24-35 săptămâni, iar greutatea la naştere între 770-2240 g) şi care au fost diagnosticaţi în perioada neonatală cu Hiv.
