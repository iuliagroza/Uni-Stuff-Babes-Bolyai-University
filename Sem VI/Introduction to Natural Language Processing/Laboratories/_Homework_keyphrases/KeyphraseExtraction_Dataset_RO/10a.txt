New Age (Noua Eră) este un curent spiritual occidental apǎrut in a doua jumǎtate a secolului 20. Adepții acestui curent pretind o apropiere mai mare de spiritualitate, ei susținând cǎ acest lucru este necesar pentru ca omenirea sǎ poatǎ intra într-o „nouǎ vârstǎ”, în care va domni armonia universalǎ. Curentul presupune "apropierea tradițiilor spirituale și metafizice și infuzia lor cu influențe de la psihologia dezvoltării personale și motivațională, medicina holistică, parapsihologie, studii ale constiinței, fizica cuantică". Termenul de New Age se referă la era astrologică a vărsătorului.

Mișcarea New Age are ca obiectiv crearea "unei spiritualități fǎrǎ granițe sau dogme ce îngrǎdesc". Militeazǎ pentru o viziune holisticǎ, punând accent asupra faptului cǎ mintea, trupul și sufletul sunt interconectate. Încearcǎ sǎ creeze "o viziune asupra lumii care include atât știință cât și spiritualitatea", adoptând atât știința convențională, cât și alte forme de știință considerate de graniță. Cuprinde și o sinteză a religiilor orientale și a vechilor „Învățături ale Misterelor”. Astfel se explică varietatea formelor de ocultism cum ar fi astrologia, yoga, mitologia, hipnoza, fenomenul O.Z.N., panteismul, credința în reîncarnare etc.

Elementul principal al curentului New Age, constituie trecerea omenirii din constelația Peștilor în acea a Vǎrsǎtorului, care va însemna un mare progres spiritual. În anii 1970 au apărut mai multe texte care interpreteazǎ aceastǎ trecere ca fiind începutul unei ere a pǎcii universale și a unei armonii regǎsite, Peștele fiind simbolul primilor creștini.

Problema anului intrǎrii în noul semn al Vǎrsǎtorului a cǎpǎtat interpretǎri diferite în diferitele școli New Age. Pentru unele dintre acestea, intrarea s-a întâmplat deja în anul 1962, iar pentru alte anul 2012 este din ce în ce mai mult interpretat ca fiind anul de început al ascensiunii omenirii. Pentru Rudolf Steiner era Vǎrsǎtorului va începe abia în anul 3573.

Adepții New Age susțin pǎrerea cǎ fiecare individ, având origini divine, este chemat sǎ-și construiascǎ propriul drum spiritual, folosindu-se pentru aceasta de un patrimoniu care cuprinde orice tradiție misticǎ sau religioasǎ, aici incluzându-se și șamanismul, neopăgânismul, cabala, ocultismul, dar mai ales folosindu-se de propria experiențǎ interioarǎ și de propriul discernǎmânt. În aceastǎ intreprindere, el poate fi ajutat de ghizi, îngeri, guru, etc.

Mișcarea New Age este una ce se vrea a fi o soluție pentru salvarea omenirii în mileniul III, mai are și alte denumiri: Era Aquarius (Era Vărsătorului), Era Solară, Era Ecologică, Era de Aur, Era Experiențialității, Era Răspântiei, Era principiului Yin (principiul feminin din spiritualitatea taoistă, în opoziție cu principiul masculin Yang), Era Androgină (în opoziție cu patriarhatul de până acum), Era Ioaneică (în opoziție cu mileniile pauline), Era holistică sau holonomică, Era Păcii, Unității și Armoniei Universale.