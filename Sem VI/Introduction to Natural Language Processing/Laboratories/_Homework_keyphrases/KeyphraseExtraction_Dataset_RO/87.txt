Pentru a optimiza din punct de vedere economic echipamentele de producţie, adiţional costului de achiziţie, în decizia de cumpărare, trebuie să se ia în considerare – acolo unde performanţa echipamentelor variază – diferite costuri şi venituri specifice diverselor etape din ciclul de viaţă al produsului. Necesitatea producătorilor de a ţine cont de costul ciclului de viaţă al echipamentului în faza de dezvoltare de noi produse devine importantă, deoarece tot mai mulţi clienţi decid să cumpere bazându-se pe analiza costurilor ciclului de viaţă şi cer informaţii legate de LCC de la producători. Scopul acestei lucrări este pe de-o parte de a sprijini utilizatorul în selectarea variantei optime dintre mai multe alternative, iar pe de altă parte oferă producătorilor metodologii aplicabile în dezvoltarea de produs pentru obţinerea unor configuraţii inovative de echipamente de producţie, raportate la calculul costului ciclului de viaţă.

Metoda Costului Ciclului de Viaţă (Life Cycle Costing – LCC) a fost dezvoltată în SUA, în managementul proiectelor complexe de dezvoltare de produs, pentru calculul fezabilităţii economice a unor noi produse aflate în faza de concepţie. Această idee iniţial formulată din punctul de vedere al utilizatorilor maşinilor şi sistemelor, producătorii au fost sfătuiţi să o folosească şi ei, pentru a putea calcula costul total al produsului pe întreg ciclul de viaţă din motive de politică a creşterii vânzărilor, iar apoi pentru a folosi aceste date în dezvoltarea produselor viitoare. Necesitatea producătorilor de a ţine cont de costul total al ciclului de viaţă (LCC) în faza de dezvoltare a maşinilor şi echipamentelor noi devine importantă, deoarece tot mai mulţi clienţi iau decizia de cumpărare bazându-se pe analiza LCC şi cer informaţii legate de LCC de la producători.

Configuraţia şi funcţionalitatea unui sistem tehnic, la fel ca şi materialele utilizate în procesul de fabricaţie, componentele cumpărate şi procese de producţie folosite, sunt toate stabilite în primele etape ale ciclului de viaţă al produsului. În diverse studii se arată că 70% până la 85% din costurile totale ale unui nou produs sunt stabilite prin decizii luate în faza de concepţie. Oricum, costurile care rezultă în urma deciziilor luate în dezvoltarea de produs şi de fabricaţie curentă au implicaţii majore în faza de utilizare şi exploatare a echipamentului. Din punctul de vedere al producătorului asta înseamnă că o maşină sau un sistem poate fi optimizat în termenii costului total, dacă performanţele şi costurile presupuse pe termen lung pot fi estimate şi luate în considerare. Devine clar faptul că determinarea costului ciclului de viaţă al unui produs poate fi făcut atât din perspectiva producătorului, cât şi a utilizatorului, a clientului. Trebuie făcută o distincţie între cele două puncte de vedere: clientul este interesat să facă o selecţie între diversele oferte existente pe piaţă, iar producătorul trebuie să realizeze produse care să-i aducă profit şi să fie competitive. Drept urmare este necesar ca utilizatorul şi producătorul să dezvolte şi să aplice împreună, metode şi modele cu care – în funcţie de condiţiile specifice de aplicare – costurile pe de o parte şi performanţele şi beneficiile pe de altă parte, pot fi luate în considerare pe întreg ciclu de viaţă al produsului.