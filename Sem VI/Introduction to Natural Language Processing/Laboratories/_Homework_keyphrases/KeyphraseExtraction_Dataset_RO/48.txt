Activitatea întreprinderilor mici şi mijlocii, ca şi orice altă activitate umană, este reglementată, în cea mai mare parte, de către stat. În dependenţă de natura activităţii şi alţi factori, organele publice competente intervin cu reglementări de ordin juridic. O modalitate de reglementare a activităţii întreprinderilor mici şi mijlocii constă în instituirea unui sistem sancţionator capabil nu doar să realizeze funcţia de prevenire, dar şi să stimuleze progrese în unele domenii necesare, cum ar fi inovarea. În prezentul studiu vom analiza totalitatea sancţiunilor contravenţionale şi penale aplicabile întreprinderilor mici şi mijlocii. Totodată, dorim să menţionăm că legislaţia autohtonă nu prevede careva regim sancţionator distinct pentru întreprinderile mici şi mijlocii faţă de întreprinderile mari, dar repercusiunile şi consecinţele aplicării sancţiunilor asupra primelor sunt mult mai considerabile.

Codul cu privire la contravenţiile administrative nu prevedea persoana juridică în calitate de subiect al răspunderii contravenţionale. În prezent, persoanele juridice pot fi sancţionate pentru comiterea unor încălcări în domeniul fiscal şi vamal. Sancţiunea principală, în majoritatea cazurilor şi unică, o constituie amenda.

Conform Codului contravenţional al Republicii Moldova [1], persoana juridică este subiect al răspunderii contravenţionale şi va fi pasibilă de sancţionare cu amendă în mărime de la 10 până la 500 unităţi convenţionale (adică de la 200 până la 10.000 lei) şi cu privarea de dreptul de a desfăşura o anumită activitate. Trecând peste mărimea amenzii, dorim să atenţionăm că legiuitorul a instituit careva facilităţi pentru întreprinderile care achită benevol şi în termene restrânse amenda. Astfel, este aplicată o regulă unanim acceptată în multiple ţări, şi anume: persoana, inclusiv cea juridică, care achită amenda în termen de 72 de ore din momentul stabilirii acesteia, va achita doar jumătate din această sumă.

Conform Codului contravenţional al Republicii Moldova, privarea persoanei juridice de dreptul de a desfăşura o anumită activitate constă în stabilirea interdicţiei de a încheia anumite tranzacţii, de a emite acţiuni sau alte titluri de valoare, de a primi subvenţii, înlesniri şi alte avantaje de la stat sau de a desfăşura alte activităţi. Putem observa că sancţiunea respectivă este identică cu cea stipulată în Codul penal, iar unica deosebire constă în termenul acestei sancţiuni. Considerăm că asemenea situaţie impiedică individualizarea răspunderii juridice a entităţilor colective. Totodată, menţionăm că Codul contravenţional conţine relativ puţine sancţiuni aplicabile persoanelor juridice.
