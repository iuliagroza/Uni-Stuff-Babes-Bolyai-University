În prezent, importanța și locul esențial pe care îl ocupă cultura digitală în viața adolescenților români sunt de necontestat. Statisticile privind accesul și gradul de utilizare a mediului virtual și a noilor tehnologii au înregistrat creșteri rapide, mai ales în rândul acestei categorii demografice. Avansul și evoluția în acest domeniu sunt de așteptat să continue, nu doar în virtutea unei tendințe puternice și firești, dar și ca urmare a strategiilor și politicilor internaționale pe care România și le-a asumat.

Prin prezența aproape ubicuă, Internetul contribuie în bună măsură la procesele de socializare, interacțiune și formare a identității adolescenților. Procesul educațional în societatea actuală este, de asemenea, marcat de utilizarea noilor tehnologii ale informației și comunicării. Potențialul adus de acestea reprezintă o permanentă provocare pentru educaţie, care trebuie să se adapteze din mers noilor realități.

Deși omniprezent, fenomenul digital-virtual nu este pe deplin înțeles în termeni de consecințe și efecte, iar analizele cantitative pe baze mari de date aduc informații importante și relevante în ceea ce privește amploarea și complexitatea sa, dar eludează relaţiile de cauzalitate şi de decizie. Pentru a înțelege impactul acestui fenomen, dar și comportamentele, motivațiile și raționamentele care îl însoțesc, demersul de cercetare calitativă este fundamental.

Un astfel de demers este propus prin studiul de față în cadrul căruia s-au analizat practicile de utilizare a mediilor virtuale și instrumentelor digitale de către liceeni, atât în viața personală cât și în activitatea școlară, și s-au identificat opiniile și atitudinile actorilor relevanți (elevi și profesori), precum și efectele asociate.

Metodologia de cercetare a îmbinat analiza documentară asupra politicilor/măsurilor de dezvoltare a infrastructurii digitale și a competențelor TIC, analiza secundară a datelor statistice și a datelor cantitative disponibile, precum și cercetarea calitativă de teren, realizată în toate regiunile țării, atât în mediul urban cât și în mediul rural. Cercetarea de teren a utilizat interviul semi-structurat cu elevi și profesori de liceu.

Prezentarea rezultatelor de cercetare debutează în Capitolul 1 cu o analiză secundară a indicatorilor statistici relevanți privind accesul și consumul de Internet, la nivel european și în România, oferind astfel o perspectivă comparativă.

Capitolul Politici publice în domeniul formării compețelor digitale prezintă și analizează critic principalele direcții de politică și programe implementate atât în România, cât și la nivel european și mondial, din perspectiva informatizării sistemului de educație, cât și a formării competențelor digitale.