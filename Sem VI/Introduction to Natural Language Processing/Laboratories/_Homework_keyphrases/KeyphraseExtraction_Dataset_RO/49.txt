Legislaţia penală a Ucrainei, Republicii Belarus, Federaţiei Ruse şi a Republicii Kazahstan în ceea ce priveşte protecţia informaţiei electronice a cunoscut transformări esenţiale îndată după adoptarea şi intrarea în vigoare a codurilor penale actuale, în urma reformelor legislative care au avut loc în anii 1996-2002.

Aşadar, cu adoptarea noului Cod penal al Ucrainei, la 5 aprilie 2001, pentru prima dată în mod separat a fost introdus Titlu XVI dedicat infracţiunilor săvârşite în sfera utilizării a computerelor, sistemelor şi reţelelor informaţionale.

Astfel, legislaţia penală a Ucrainei asigură protecţia proceselor legale de culegere, prelucrare, stocare, păstrare, căutare şi de răspândire a informaţiei electronice.

Legitimitatea acestor procese este determinată, în primul rând, de iniţiativa şi consimţământul proprietarului acestei informaţii, de existenţa accesului liber la efectuarea proceselor sus-nominalizate, de respectarea prevederilor legislative referitoare la operaţiuni cu informaţie confidenţială şi la cerinţe înaintate faţă de exploatarea calculatoarelor, sistemelor şi reţelelor informaţionale.

Reprezentanţii doctrinei penale din Ucraina unanim au recunoscut accepţiunea, conform căreia noţiunile „informaţie” şi „suport de informaţie” nu sunt identice, deoarece informaţia este un obiect imaterial care, la rândul său, se conţine şi poate fi transmis în timp şi în spaţiu prin intermediul suporturilor materiale.

În această ordine de idei, M.V. Karcevski defineşte informaţia electronică ca anumite date, ştiri, cunoştinţe despre fenomenele obiective sau procese, ale căror integritate, confidenţialitate şi accesibilitate sunt asigurate prin intermediul tehnicii computaţionale care aparţine proprietarului concret şi care poate fi valorificată. Totodată, autorul D.Azarov propune spre utilizare o definiţie a noţiunii „informaţie electronică”, fiind una clară şi simplă: „anumite ştiri despre procese şi fenomene obiective care sunt reprezentate într-o formă electronică”.
