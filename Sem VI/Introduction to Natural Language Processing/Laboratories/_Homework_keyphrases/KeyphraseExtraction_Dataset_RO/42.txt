Pentru a favoriza dezvoltarea cunoştinţelor, savanţii au nevoie de acces la literatura ştiinţifică relevantă. Această literatură, din ce în ce mai mult, capătă un caracter interdisciplinar, se scumpeşte la nivel naţional şi global, iar digitalizarea, precum şi tehnologiile moderne, impun restricţii de licenţă. Acest proces, de asemenea, este în plină evoluţie.

Savanţii, chiar şi din cele mai bogate universităţi din lume, întâmpină dificultăţi în accesul la literatura de specialitate. Ce măsuri pot fi întreprinse? Mişcarea privind Accesul Deschis (Open Access – OA) ar putea oferi un răspuns la această întrebare. Mulţi dintre susţinătorii acestei iniţiative sunt interesaţi de transformarea sistemului de comunicare ştiinţifică, astfel încât acesta să poată funcţiona în mod eficient într-un mediu în plină ascensiune tehnologică.

Accesul Deschis (AD) este un fenomen relativ recent, aplicat în comunicarea academică şi ştiinţifică. Noţiunea a luat naştere de la convingerile filozofice că cercetările academice şi cele finanţate din banii publici ar trebui să fie accesibile rapid şi gratuit, în special o dată cu răspândirea TIC şi a Internetului. În anii 1990 criza din biblioteci din motive de finanţare insuficientă a atras atenţia asupra unui model nou de publicare, care ar oferi o alternativă pentru abonarea la revistele scumpe. Această iniţiativă a motivat şi sponsorii care finanţau cercetările să fie interesaţi de accesibilitatea informaţiei despre cercetările pe care ei le finanţează.

În ultimii ani OA a fost acceptat ca un obiectiv important în realizarea accesului deschis la informaţia ştiinţifică de către instituţiile, organismele de finanţare şi de cercetare, biblioteci şi de unii editori. Cu regret, oamenii de ştiinţă nu sunt atât de flexibili în realizarea şi susţinerea OA. Atunci însă când savanţii înţeleg obiectivele Accesului Deschis, ei înşişi beneficiază de el cel mai mult. Cu toate acestea, savanţii acţionează lent cu privire la realizarea accesului deschis la informaţia ştiinţifică. Este indubitabil faptul că iniţiativa Open Access este, în mare măsură, în mâinile comunităţii ştiinţifice. Motivele acceptării OA de către savanţi au fost examinate în cercetarea lui A.Swan şi S. Brown. Autorii studiului au specificat mai multe motive importante de a promova rezultatele cercetărilor prin intermediul modelelor OA. Rezultatele studiului au constatat că în topul priorităţilor pentru accesul deschis la rezultatele cercetărilor este posibilitatea de a raporta comunităţii despre rezultatele ştiinţifice. Astfel comunitatea ştiinţifică ar putea avea acces la publicaţiile altor cercetători. Prin aceasta savanţii doresc să obţină un impact al publicaţiilor şi cercetărilor efectuate.
