În ultimele decenii, interesul studiilor culturale pentru fenomenologia spaţială a reuşit să surclaseze preocuparea tradiţională faţă de timp, ca repercheie al discursului identitar. Tot mai des se simte interesul pentru construcţia de spaţii purtătoare de semnificaţii pentru om. În comunităţi spaţiale şi culturale se poate enumera şi cea pe care o numim Europa, ai cărei membri îşi asumă europenismul drept marcă notabilă a identităţii lor.

Începând cu deceniul şapte al secolului trecut, în literatura iugoslavă s-a petrecut o deschidere în linii mari spre modernitate şi chiar spre postmodernism.

O astfel de poezie şi proză postmodernă, venind din a suprarealismul şi avangarda românească scrie cel mai de seamă dintre scriitorii generaţiei mai tinere din Voivodina, Pavel Gătăianţu.

El singur afirmă: „Pe mine mă interesează foarte mult postmodernismul şi mă consider un poet european.”

Ion Rotaru, în volumul ,,O istorie a literaturii române”, spune că ,,Gătăianţu este un „...nonconformist şi (...) un modernist neoavangardist după toate aparenţele...”, iar Cezar Ivănescu afirmă despre Gătăianţu că este „format ca poet în acest formidabil creuzet cultural multinaţional care a fost Iugoslavia, Pavel Gătăianţu, ca şi Ioan Flora, scrie în fapt ca un poet european”.

Războaiele din ultimul deceniu al secolului trecut l-au inspirat să scrie un volum intitulat ,,Europoeme”, care l-au făcut cunoscut nu numai în Voivodina, ci şi peste hotare, poeziile lui fiind traduse în mai multe limbi străine. Prin poezia lui Pavel Gătăianţu înţelegem o ruptură, o negaţie radicală a tradiţiei culturale şi aspiraţia spre o absolută înnoire a limbajului. Putem observa un refuz al convenţiilor de orice fel, o respingere a însăşi literaturii, afirmarea necesităţii de sincronizare cu ritmul vremii, al spontaneităţii şi deplinei libertăţi a spiritului: „mai sunt şi alte ţări şi alte oraşe / în restul Europei unde etnicii / geloşi ca pisoii din Italia / îşi ucid soţiile de weekend / sau înjură în limba maternă / contribuind astfel şi ei la / ordinea de zi a Parlamentului / European”.

În opera sa, Pavel Gătăianţu, iese din formulă şi din convenţie, întâlnim pagini bizare, o literatură a absurdului. „Lirica de ţinută civică, europeană prin excelenţă, cutezantă a demersului poetic, expresia nonconformistă şi dens protestatară pe întregul ei cuprins, îl legitimează pe Pavel Gătăianţu, poet şi gânditor [...], unul dintre cei mai cunoscuţi [...] în Voivodina, opera sa fiind apreciată în România de o critică literară exigentă, adesea neîndurătoare, literatura sa, aşadar, îl legitimează ca pe un suprarealist, contestatar”.