Căderea Cortinei de Fier şi evenimentele ce au cuprins Europa de Est în 1989 au pus în faţa multor provocări nu doar societăţile postcomuniste, dar şi democraţiile occidentale. Perturbaţiile socioeconomice, politice, culturale au reuşit să creeze fisuri conceptuale şi confuzii noi ideologice. Se părea că noema despre apusul ideologiilor, al extremelor, atât de mult reiterată în lumea academică occidentală în anii ’60 (D.Bell), apoi ’89 (Fr.Fukuyama), se adeverise. Dispariţia unui stindard al comunismului, cum era Uniunea Sovietică, argumenta pentru moment ideea despre „moartea ideologiilor”, în contextul când dreapta politică europeană se manifesta mai mult anemic, considerată compromisă după căderea fascismului, iar stânga „marcată nefast” de pulverizarea comunismului sovietic. Astfel, revoluţiile din 1989 anulau teoretic sau, în cel mai bun caz, anunţau clivajul politic dreapta-stânga, conform căruia erau catalogate, irelevant şi inoportun, ideologiile.

Istoria recentă şi categoriile doctrinare apărute în acest răstimp, mai cu seamă după 2001, dovedesc că sfârşitul ideologiilor a rămas în fază asertivă şi premonitorie doar, iar binomul dreapta-stânga continuă, paradoxal, să fie uzual în catalogarea unor formaţiuni politice sau categorii concepţionale.

Ca fenomen psihologic ideologia – o totalitate de valori şi principii esenţiale – are două puncte de reper: individul şi colectivul. În faţa perturbaţiilor care continuă să frământe societatea individul are nevoie de un lucru care i-ar conferi siguranţă – ideologia, deoarece, indiferent de influenţa ei, ea conferă eforturilor umane un sens, le justifică şi le fortifică, ferind conştiinţa de obsesia culpabilităţii.

Antamarea problematicii ideologiilor a atras după sine abordarea clivajelor existente. În contextul în care sfârşitul ideologiilor este incert, nu ştim în ce masura ar putea dispare binomul dreapta-stânga sau în ce masură ar putea fi considerat depăşit atâta timp cât spaţiul ideologic continuă să fie impărţit, în mod mai mult sau mai puţin egal, de doctrine ce se aliniază pe ambele părţi ale eşichierului politic. Chiar dacă, prin abstracţie, am limita longevitatea dualităţii la cea a extremităţilor ei, se pare că acestea din urmă mai degrabă s-au disimulat, însuşind forme noi, şi nu au disparut categoric. Să admitem că totalitarismul a trecut în istorie, dar, fiind întemeiate pe convingeri, ideile nu dispar, ele acceptă conotaţii noi, racordându-se la realitatea social-politică. Spaţiul postcomunist a fost teren fertil pentru formele pe care le-a îmbrăcat comunismul după 1989. Elita politică ce a succedat la putere era, iar pe alocuri mai continuă să fie, urmaşă directă a vechii nomenclaturi. Aceste date factuale vin să argumenteze proprietăţile spaţiului ideologic şi regularităţile lui. Revoluţiile din Europa de Răsărit au anulat multe din vechile configuraţii, somându-le pe unele să se adapteze noilor ecuaţii politice. Apariţia unor clivaje/conflicte sociopolitice noi ar putea fi de fapt metamorfozarea vechilor paradigme, disimularea acestora cu scopul de a putea pretinde la un loc în noua constelaţie politică.
