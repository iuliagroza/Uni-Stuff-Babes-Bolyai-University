Statisticile Organizaţiei Mondiale a Sănătăţii (OMS) denotă că, pe plan mondial, anemia feriprivă este cea mai frecventă problemă nutriţională. Fierul intră în componenţa hemoglobinei - proteină cu rol important în transportul oxigenului care participă în reacţiile de oxidoreducere, iar carenţa lui în organismul uman duce la anemie. Preparatele utilizate în prezent pentru tratarea anemiei (ferogradumet, feroplex ş.a.) sunt slab efective, cauza fiind că fierul se află sub formă de săruri simple relativ toxice pentru organism, iar administrarea lor este însoţită de numeroase reacţii adverse.

În cele mai frecvente cazuri, doza zilnică de fier indicată în tratamentul anemiilor fierodeficitare întrece norma zilnică necesară, fiind determinată de faptul că fierul din componenţa acestor preparate se asimilează prost, iar tratamentul se dovedeşte a fi ineficient. Din aceste considerente, remediile care urmează a fi utilizate în profilaxia şi tratamentul acestor afecţiuni trebuie direcţionate spre o eficienţă sporită, reducând la minim apariţia reacţiilor adverse şi posibilitatea instalării stării de hemacromatoză. Cel mai adecvat în cazul dat ar fi să se folosească unii compuşi organici ai fierului, deoarece sunt mai uşor asimilabili.

Compuşii coordinativi trinucleari ai Fe(III) cu aminoacizii, precum şi compuşii heterotrinucleari ai Fe(III), deşi reprezintă complecşi ce conţin molecule de compuşi organici, sunt obţinuţi în urma unor sinteze chimice şi nu pot fi aplicaţi nemijlocit în tratamentul anemiilor fierodeficitare, deoarece pot fi toxici pentru organism. De aceea, a fost investigată posibilitatea de a utiliza unii compuşi coordinativi ai Fe(III) în calitate de stimulatori chimici ai proceselor de creştere şi dezvoltare a cianobacteriei Spirulina platensis şi asupra capacităţii ei de a lega fierul, prin formarea de legături cu compuşii organici intracelulari. Avantajul utilizării biomasei de spirulină îmbogăţită cu fier în tratarea anemiilor este că în afară de fier ea mai conţine şi alte microelemente, precum şi o gamă largă de substanţe bioactive: vitamine, ficobiliproteine, beta-caroten, acid gama-linolenic, acizi imunoactivi etc., sporind astfel eficacitatea tratamentului.

În contextul celor expuse, ne-am propus ca scop elaborarea unor noi procedee şi tehnologii de obţinere a biomasei de spirulină cu un conţinut sporit de fier, ce ar putea servi drept sursă de obţinere a unor preparate antianemice noi.
