Satisfacţia profesională reprezintă una din probleme care, direct sau indirect, influenţează performanţa organizaţională. Deşi este strâns legată de motivare, satisfacţia profesională reprezintă efectul sau rezultatul acesteia din urmă. Luând în consideraţie impactul pe care îl are satisfacţia profesională asupra comportamentului angajaţilor, iar acesta din urmă asupra performanţei organizaţionale, se impune acordarea unei atenţii sporite problemei respective. În ultimii ani, motivarea şi satisfacţia profesională a devenit un subiect tot mai discutat atât în rândul specialiştilor de resurse umane, cât şi la nivelul managementului organizaţional. Aceasta deoarece lipsa satisfacţiei profesionale conduce la reducerea performanţei la nivelul organizaţiei.

Atunci când angajaţii sunt mulţumiţi de munca pe care o desfăşoară sau de postul ocupat, de mediul în îşi desfăşoară activitatea profesională şi de cultura organizaţională, aceştia sunt mult mai dispuşi să întreprindă acţiuni prin care să contribuie la prosperarea organizaţiei. Asigurarea unui nivel adecvat al satisfacţiei profesionale determină angajaţii la depunerea unui efort mai mare în exercitarea sarcinilor de muncă, dând dovadă de comportamente prietenoase care îmbunătăţesc climatul organizaţional. Pe de altă parte, angajaţii care nu vin la muncă de plăcere, ci doar pentru ca să primească un salariu la sfârşit de lună, sunt mai predispuşi să întârzie la locul de muncă, să absenteze, să nu se implice în proiecte sau chiar să părăsească organizaţia. Prin urmare, menţinerea angajaţilor în organizaţie depinde de măsura în care se reuşeşte asigurarea unui nivel de satisfacţie echilibrat.