Abandonul infantil reprezintă unul din fenomenele sociale cele mai grave, înregistrat în majoritatea instituţiilor medicale de profil obstetrical - pediatric, inclusiv în Republica Moldova.

Studiul „Abandonul copiilor în Republica Moldova” realizat de guvern cu suportul UNICEF a examinat fenomenul abandonului infantil în cadrul instituţional specific pentru ţara noastră, evidenţiind incapacităţi importante ale sistemului de protecţie a copilului, lipsa unui cadru multidisciplinar şi intersectorial integrat cu accent pe flexibilitatea politicilor şi practicilor de asistenţă a copilului şi familiei în situaţii de risc.

Majoritatea cazurilor de abandon infantil în Republica Moldova – 62,6 % - sunt înregistrate în instituţiile medicale: maternităţi şi spitale /secţii pediatrice [6]. Maternitatea este prima posibilitate de abandon a nou-născutului.

Riscul de abandon este deseori ignorat, gravidele din categoria de risc nu se adresează pentru îngrijiri antenatale, nu sunt instruite şi pregătite în privinţa naşterii şi ataşamentului faţă de viitorul nou-născut.

Scopul studiului. Determinarea factorilor de risc ai abandonului infantil, în special în perioada antenatală şi aprecierea eficacităţii suportului psihosocial în cadrul acţiunilor de prevenire la etapa îngrijirilor perinatale.

Materiale şi metode studiu. Studiul a fost realizat în baza unor proiecte implementate în cadrul Secţiei Consultative de Perinatologie a IMSP „Spitalul Clinic Municipal nr.1” în parteneriat cu Asociaţia Obştească „Progres prin Alternativă” în perioada anilor 2001 - 2007. O categorie specifică de beneficiari ai proiectelor respective au constituit-o femeile cu risc de abandon al copilului în maternitate sau în perioada apropiată după externare. Criteriul principal de selectare a lotului de studiu a fost intenţia sau decizia gravidei (mamei) de a părăsi copilul în maternitate sau de a-l plasa în casa de copii după externare. În unele cazuri această decizie era confirmată documentar în prezenţa juristului. Alte criterii de selectare s-au referit la anumite circumstanţe psihosociale, care pentru familia concretă, în complex, indicau un risc indirect sporit de abandon al nounăscutului după naştere.
