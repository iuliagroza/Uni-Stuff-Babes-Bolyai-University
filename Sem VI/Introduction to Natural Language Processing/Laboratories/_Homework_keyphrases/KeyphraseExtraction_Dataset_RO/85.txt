Observatori şi cunoscători ai epocii lor, Zola şi Rebreanu explorează zone socio-umane superficial ori idilic abordate anterior. În fond, codul estetic realist este dependent de polemica deschisă cu romantismul, căruia i se reproşează apetitul pentru extraordinar, ignorând preocuparea pentru cotidianul aparent banal.

Dacă literatura franceză a creat, a girat şi a ordonat curente şi orientări artistice, literatura română le-a conturat, mult timp, în simbioză, astfel că nu putem despărţi cu fermitate clasicismul de realism, tot aşa cum nici naturalismul lui Zola nu poate fi despărţit de realism din care, de fapt, se iveşte. Mimesisul aristotelic este prezent atât în clasicism, cât şi în realismnaturalism.

Literatura română a fost puternic influenţată de cea franceză; efervescenţa secolului XIX absoarbe romantismul, clasicismul, realismul şi naturalismul în scrierile paşoptiştilor, în proza lui Nicolae Filimon şi în cea a marilor clasici Caragiale, Slavici şi Creangă.

O limpezire a codurilor estetice vine abia în prima jumătate a secolului XX, care vitalizează terminologiile estetice cunoscute, dar şi inovează. Realismul obiectiv al lui L. Rebreanu şi cel subiectiv al Hortensiei Papadat-Bengescu nu este străin de psihanaliză, de legile eredităţii, pentru că se raportează la principii şi metode literare consacrate în Europa.

Aparţinând unor secole diferite – Zola, secolului XIX, iar Rebreanu, secolului XX, ei surprind constante ale naturii umane care nu au a face cu spaţiul şi cu timpul.

După 1870, interferându-se cu realismul, pe care nu-l contrazice, ci-l diversifică, naturalismul concurează cercetarea din domeniul ştiinţelor naturii; dacă pentru realistul Balzac tipologiile umane pot fi grupate în funcţie de mediul social în care s-au format, precum vieţuitoarele în funcţie de habitat (luându-şi-l ca model pe naturalistul francez Buffon), pentru naturalişti hotărâtoare este ereditatea; cu toate acestea, ei nu au putut ocoli mediul social, pentru că ereditatea are nevoie de un context de manifestare: „naturalismul este un copil al realismului (cu care terminologie a fost mult timp şi mai e uneori confundat), dar un copil născut cu grave diformităţi «fizice» şi cu «tare morale»”.